

27. ágúst 1852

- - - Viðvíkjandi slysförum Steingríms þíns til 2. examens minni eg þig fyrst á það, sem Nepos segir í Themistokles: qvæ contumelia illum non fregit sed erexit, og óska nú fari eins, og síðan á hitt, að examina eru í réttri raun líkust tafli og bevísa lítið. En skaðinn er bersýnilegur, þegar svona fer. Og ekki meira hér um.

Hvort Finnur okkar fær nokkurntíma betri karakterinn til prakticum, þori eg ekki að segja, en hvort sem er verður hann aldrei nema sómamaður. Kannske nafni minn gleðji þig nú með laudi til embættisexamens og hafi heppni í yfirheyrslum af nafni, því þú manst, að hafi nokkur verið heppinn í því tafli, þá hefi eg verið það, og það svo, að til attestas ætlaði eg að gera mig ánægðan með non. Þann óstyrk fann eg á mér.

- - - Eg minnist á óvænt andlát Egilsens okkar helzt þess vegna, að eg var beðinn að halda ræðu yfir líki hans, en afsakaði mig. Það var venia ætatis. Nei, yfir einkis þess líki vil eg tala, sem mér er vel við. En þarna sérðu nú muninn á þér og þeim, sem óskuðu þess af mér, því þú sagðir einu sinni við mig í Reykjavík, að þú vildir ekki hafa mínar líkræður, eg hrósaði ekkert þeim framliðna. Nú, það rær nú og slær hver með sínu lagi, og svo geri eg. Egilsen hafði mikið laglegar gáfur, góðmenni var hann kannske of mikið, því Gröndal segir (ille vates): Góðmennska gildir ekki. Svona er sitt hverjum gefið. En það vildi eg engum kæmi til hugar að segja um mig, að eg hefði verið góðmenni, því það væri 1) ósatt, og 2) tvírætt hrós. Því sú svokallaða góðmennska getur orðið stundum skaðlegri en sú svokallaða illmennska.


