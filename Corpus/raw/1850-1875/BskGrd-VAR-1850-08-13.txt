

13. ágúst 1850

1

Af einhvers konar hendingu er sra A. Böðvarsson kominn hingað í dag og ætlar strax til baka, já, er nú farinn, en lofar samt, ef eg sendi inn í Rvík á morgun, að taka þennan miða með vestur. Eg skrifa nú einasta til að láta þig vita, að okkur í Görðum líður rétt eins og áður, mamma frísk og eg eftir hætti. Komi sra Á, Böðvarsson til þín, svo getur hann sagt þér tíðindi af þinginu mikla á Þingvöllum 10. h. Er það ekki minnkun fyrir föðurlandsvinina að ríða ofan á prestinn á Þingvöllum, setja 400 hesta í hans land, heimta af honum pappír og blek og penna, og allt þetta fyrir ekkert! já, og svo er ekkert gert. Skólamálið hafði ekki verið nefnt þar, enda var það hreinn og klár óþarfi. Samt var nýbúið að reka fjóra úr skóla og það enga smáa, son justitsráðsins, Stefán, son sra Péturs á Ólafsvöllum og tvo til, minorum gentium. Biskupinn er að visitera í Múlasýslum, eg er að fungera fyrir hann hérna, en fer mér haegt. - Er ekki stiftamtmaður okkar þinn gamall lærisveinn? Er hann ekki bróðurson vors gamla Trampes? Hann er röskur og praktískur, og af því mér bregður til þess, svo komum við okkur mikið vel saman. Þjóðólfur og Landstíðindin kjanka saman, og hver etur úr sínum poka. Þér verður lesin öll þessi speki, og er svo ekki vert um hana að tala. En meir held eg samt af Þjóðólfi en henni systur hans, því hann er svo sprækur.

Þessi miði er nú ómerkilegur, enda er hann skrifaður í flýti. Miklar eru kveðjurnar héðan, eg man minnst af þeim, en þær eru hjartanlegar. Og vertu sæll.

Þinn

Ã. Helgason.


