

27. sept. 1850

Þó eg sé nýbúinn að skrifa þér til og það bréf sé á ferðinni til þín, að minnsta kosti í Rvík, svo verð eg samt að þakka þér fyrir þitt ágæta bréf af 20. þ. m. Fréttabréfið, sem þú sendir mér frá B. Sandholt, skal eg fara með eins og þú leggur fyrir, en fréttabréfið frá Finni þínum, sem eg sendi þér seinast, vil eg ekki missa. - Mér þykir þú gera óþarfa að senda mér svo mikil skilríki fyrir Brimilsvalla afgjaldinu, eg held eg gæti trúað þér til annars eins og þessa lítilræðis bevísalaust; en þú hefir gleymt að minnast á þá 5 rd, sem þú galzt um of í fyrra, og þar flýtur af, að eg læt Steingrím ekki svara mér meiru en eg á að hafa, að þessum 5 rd fráteknum, og af því eg er viss um, að Steingr. svarar eins og vera á, þá segi eg þig kvittan við Brimilsvalla afgjald fyrir næstl. fardagaár.

Með nafna mínum alþingismanni skrifaði eg þér ekki, af því hann kom hér snöggvast og eg nennti þá ekki að skrifa. Eg varð að spjalla svo mikið við hann meðan hann stóð við um þann hátíðlega þingvallafund, sem búið er að yrkja um í Þjóðólfi.- Sumarið hefir verið hér líkt því vestra. Hér hafa allir, sem nokkra heilsu hafa, verið heilbrigðir í sumar og engir af heldri mönnum hafa dáið hér í nánd, nema það skyldi vera Fischer borgari í Rvík, tengdasonur Magnúsar gamla hreppstjóra á Lambastöðum. Hér deyja heldur ekki mörg börn. ~ Eg hefi ekkert á móti þinni ráðagerð með Steingrím þinn. Altalað er hér, að enginn lærisveinn komi úr Múlasýslu; mér þykir verst að drengur, sonur míns gamals lærisveins, sem hefir líka einn vetur verið minn lærisveinn, skuli ekki koma, sem eg lagði svo ríkt á við hann að hann skyldi gjöra, og fékk hann í sumar heila ölmusu í þessum skóla. En kannske eg sé undir sömu lögum sem Cassandra, sem ráðlagði ætíð heilt, en enginn hlýddi henni.

Já, prestaritsins guðfræði er mér af hjarta illa við, eins og við alla þá andlegu uppfræðingu, sem vor prestefni nú fá, og það er mín föst meining, að betra sé að vera í sínum einfaldleika en hafa hana eina fyrir sig að bera. Eg segi fyrir mig, betra er að vera í sínum einfaldleika, en samt ekki í vankunnáttu og blindni, og veit eg samt ekki nema það væri eins gott! Því hvað á að gera við þetta bull, sem kostar fjögur pund af ull? Prófess: orinn heimsótti mig nýlega með konu sinni, sagðist hafa haft það í áformi í þrjú ár. Hér af sýnist mér sannast það sem Þjóðólfur segir, að prófessorinn komist til einskis!

Þykir þér það ekki merkilegt af mér, að circul. biskupsins, sem nú er orðið þrætuefni, það hefi eg nú ekki látið circulaira; en svo var eg þó framsýnu, að eg skrifaði strax biskupi og sagði, að eg væri lítið fyrir tvíverknað og vildi þvi vita eitthvað frá stjórninni áður en eg færi að kalla presta hér á fund, og hann lét sér þetta vel lynda. Nú hefir einn alþingismaður skrifað mér nýlega og Spurt mig að, hvort betra mundi vera, að Ísland væri í sambandi við Danmörk eða út af fyrir sig, og beðið mig að ínnganga í valgdistrikts committe þessu efni viðvíkjandi. Heldur þú ekki eg hafi blótað! Og næst geði mínu er engu að svara, enda get eg bráðum fundið þennan herra og sagt honum munnlega mína meiningu. En í committeen kem eg ekki. - Trampe veit eg gerir allt gott viðvíkjandi Steingrími. Eg fyrir mitt leyti þakka ekki stiftinu mikið fyrir það, sem hefir gert sér, að eg held, skömm með því að láta ei sitt loforð haldast við Steingrím í fyrra vetur. Nú, það ræður því hvað það gerir; eg er nú laus enn einu sinni við þær sakir og þarf ei að óttast þær aftur, því víst eru þær óttalegar, þegar fjandinn er ofan kominn hafandi bræði mikla. - Nýlega, eg trúi í gær, frétti eg að uppreisn hafi orðið móti hreppstjóranum í Mosfellssveit, sem þó er dannebrogsmaður, svo hinir piltarnir hótuðu að binda hann. Nú, þetta jafnaðist svo niður.

Við í Görðum lifum við það venjulega; eg sé engan mun á mömmu síðan hún kom hingað. Hún hefir við og við fengið kast í sinn veika fót, en í allt sumar hefir hún verið frí, og þakka eg það mest mörðum maríustakki, sem daglega hefir verið lagður við hennar veika fót; en senn fæst ekki þessi maríustakkur. Þá kemur apótekið, segir þú, en ætli það verði þá eins gott!-

Þú segir, að vorir prestar hér séu óróamestir. Eg veit þú segir það ekki til mín, því eg er mikið conservativ. En þetta brennur víða við, og eg er að hlakka til þeirra tíðinda, að nokkrir af þeim slesvigsku prestum verði hengdir í Kaupmannahöfn, sem hafa verið að ala þar á óróanum. Þú veizt hvað amtmaður Thorarensen sagði um mig: Það er ekkert prestlegt í honum sra Árna mínum. - Æ, eg gæti nú svo margt fleira bullað við þig, en hætti samt í þetta sinn, því mamma vill að eg skrifi dóttur sinni, konu þinni, fáeinar línur, en eg er viss um, að þær verða hvorki í blóðið né í mörinn. Það er líka laugardagur í dag. Merkileg þykir mér sra Jósefs indtrædelses ræða út af þeim 10 líkþráu. En hver veit hvað góða combinations gáfu að presturinn hefir? Kannske hann hafi lært þessháttar kunstir í prestaskólanum? Verið þið nú í guðsfriði.


