

11. ágúst 1851

Þó eg sé ekki viss um að seðill þessi nái í varaþingmenn, ætla eg að pára hann, og þakka þér strax elskulegt tilskrif meðtekið i gaer. Fyrir fáum dögum er eg að sönnu búinn að skrifa þér með nafna mínum, en síðan hefir eitt og annað frétzt eg finn gaman að minnast á við þig, t. d. þinglokin, sem urðu lík þinginu: snubbótt. Þingmenn vildu í huganum fá þingið lengt, en höfðu ekki reglulega óskað þess. Greifinn hafði áður kunngjört hátíðlega, að það væri á enda 9. ágúst. Þegar þingið er sett þann sama dag inviterar greifinn þingið in limine in compotum, byrjar ræðu og uppsegir þinginu í kóngsins nafni. Og nú verður öllum bilt við, ýs og þras gjörist í salnum og greifinn forðar sér út úr salnum. Sumir segja að sra Hannes, þú veizt að hann er nokkuð breiður fyrir fetann, hafi ætlað að hindra hans útgöngu, en hinn er liðugur og vanur við manövre og skauzt út hjá præposito. Nú segir sagan, að invitation greifans hafi ekki verið þegin af þeim þjóðkjörnu, líka að greifinn muni ekki fá invitation frá þinginu. En nú er Viðbætt, að sra H. eigi að sigla og klaga greifann með frænda mínum jóni Sigurðssyni. En blóðundir eru bráðastar. Mitt álit á þessu máli verður líkast áliti garpsins í Noregi í fornöld á Íslendingum, sem hét Gregorius Jónsson. Þegar Íslendingar, sem með honum börðust, höfðu sýnt dugnað í orustunni, sagði hann: Marga menn hefi eg þekkt vopnfimari en ykkur Íslendinga, en enga menn vopndjarfari. Og eg veit ekki nema eg gaeti skrifað heila bók um þetta efni og karaktiserað Íslendinga, sem eg segi að séu líkir því enn, er þeir voru á dögum Gregor., vopndjarfir, ekki vopnfimir. Nú, mundi það ekki vera auðkenni þeirra, sem eru in confinio af kultur og vildhed? Það komast ekki allir uppá það krambúðarloftið að geta verið bæði vopnfimir og vopndjarfir, eins og mönnum mislánast að vera einfaldir sem dúfur og kænir sem höggormar.

En þetta efni er nú úttalað. Nýlega er komið skip á Eyrarbakka, sem færði oss rektor Bjarna Jónsson. Hann segir vinkonu okkar Madme Simonsen sálaða, sömuleiðis frú Brýnjúlfsen. Bréf frá mér er samt á leiðinni til Khafnar til þeirrar fyrrnefndu. Eg sé eftir henni, því hún var svo skýnug og trygg. En allrar veraldar vegur vikur að sama punkt.

- - - Nú er farið að slaðra, að Nikulás okkar, sem býr austur við Dumbshaf, skipi Friðriki okkar að regsignera eða verða aftur einvaldsherra. Heldur þú hann sé nokkuð hlutsamur? Nú ætti Friðrik að svara eins og Lúðvík 14., þegar honum þótti sendiherra frá Austurríki verða tannhvass við sig: Eg hefi ætíð verið húsbóndi í mínu húsi, og stundum líka í annarra. Og þetta gat maðurinn sá sagt með sanni, en það geta nú ekki allir. Og betra er að þegja en segja, geti það ekki verið satt, sem sagt er, því það ósanna hefir engan kraft.

Eg á von á frænda mínum jóni Sigurðssyni hingað á hverjum degi, og ekki hefi eg eiginlega neitt á móti því að sjá hann, því ætíð verður hann merkilegur maður og kannske historisk persóna. Þú manst til og réðir (að mig minnir), að hann var beðinn um að semja æfisögu frænda þíns, biskups sál. Steingríms. Þú manst hvað langt er síðan þetta gerðist, og ekkert er gert enn. Mamma okkar, sem hefir með allri sinni guðhræðslu verið mesta framkvæmdarkona, er ekki vel ánægð með þetta, og verst þykir henni, að á prenti er búið að kunngera, að von sé á þessari æfisögu, og í þessu er eg henni samdóma. Eg hefi aðstoðað jón eftir megni, gert útdrátt úr dagbókum biskupsins sál, þar mamma vildi ekki missa þær, sem hann hefir þegið mikið vel, en eg veit ekki hvort hann er byrjaður, því síður meira, fyrr en hann kemur. Nú hefir mamma mælzt til (en eg mæth undan svona uppá minn máta) að taka við þessu verki. Þú ert nú svo langt frá, að eg get ekki fengið ráð frá þér áður en eg finn Jón, svo nú verð eg að gera það sem guð kennir mér. Þó eg ráðist í að gera það, sem jóni var ætlað, svo verður það ekki með lagi. En nauðugur færist eg undan því sem mamma mælist til, og þó mér yrði það til lítillar sæmdar. En þú hefir einhverntíma sagt við mig: Eg vil ekki hafa það, að þú haldir líkræðu yfir mér, þú hrósar manni ekki. - Mín meining er, að verkin lýsi hverjum bezt, séu nokkur verk til. Og svo vildi eg láta predika yfir mér, nl. að predika ekkert, fyrst verkin eru engin, eða verri en engin. Nú, það er nú líklega úttalað um mín verk, eins og nærri má geta. Samt prédikaði eg í gær á Bessastöðum og innsetti minn kapellán, eg gat það ekki fyrri, því skilmálar vorir eru fyrst staðfestir 29. júlí. En eg er aldrei mikið fyrir hálfverk. Já, eg ætla að hætta. Þú fréttir að blaðið er á enda, fyrst þú getur ekki séð það. - Mamma og kona biðja hjartanlegast að heilsa þér og þínum, svo segðu Steingrími þínum, verði hann ekki farinn þegar þú fær þennan seðil, að aldrei þurfi hann að biðja guð að hjálpa sér, ömmu hans sé ekki vorkunn að biðja fyrir honum, er lætur hann bæði njóta nafns og þess, að hann er hennar dótturson. Ã. Helgason.


