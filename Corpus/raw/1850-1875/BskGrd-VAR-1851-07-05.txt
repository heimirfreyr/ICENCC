

5. júlí 1851

Í fyrra dag meðtók eg þitt góða bréf 24. f. m., sem eg ástsamlegast þakka. Sra nafni minn færði mér það, og með honum heimsótti mig sra Halldór minn á Hofi í Vopnafirði, svo sem gamall contubernalis eða conviva á alþingi sem var. Þeir sögðu flesta þingmenn komna, sem væntanlegir vaeru, en Jón Samsonson, Gísli Hjálmarsson og Repp eru ekki væntanlegir. Í Árnessýslu átti í fyrra dag að velja í hans stað, og dólera eg mikið yfir því, að Repp gat ekki komið, eða vildi ekki koma, því eg ætlaðist til þess af honum, að hann gerði þingið dálítið sögulegt. En enginn veit að hverju barni gagn verður, og maður kemur manns í stað. Þar eru nú margir novi homines og 14 geistlegir. Ó, hvílík upphefð fyrir vora stétt! Í fyrra dag var Trampe ekki búinn að fá officiel köllun til að vera commissarius og engin frumvörp, það átti að koma með cadettaskipinu, sem ekki hefir enn sézt til, en var ætlað að komast hingað þann 1.  m. - Þingvallafundur var haldinn, en bara að nafninu; þangað komu fáir, og þeir fáu gerðu lítið, nema þeir völdu forseta, varaforseta, skrifara og commissarius, allt fór það með snilli. En svo vita menn ekki meira. Greifinn kom þangað ekki, því síður hans armee, sem hafði heyrzt að til stæði. Heldur þú ekki vor þjóðar andi sé farinn að doðna aftur, hafi hann þá nokkurntíma verið með lífsmarki? Í Múlasýslu hélt eg hann væri hvað líflegastur, en í vor þegar velja skyldi í stað Gísla Hjálmarssonar, þáði enginn af þremur, sem kosnir voru, valið. Ó, tempo-ral Eg skrifa nú í fyrra lagi áður en fréttir koma af þinginu, en það er nú af því, að eg ætla svo lítið uppá morgundaginn, og það geri eg ekki ófyrirsynju, hann hefir brugðist meiri mönnum en mér. - Sonur þinn Steingrímur er nú að klára sig við skólann. Hann var lasinn í vor um tíma, en skal nú vera kominn í stand aftur. Með honum er þessum seðli ætlað að komast. Gott held eg Finnur hafi af því að vera í Álaborg í sumar. Þar af lærast betur processualia en af bókum, að minnsta kosti formalia, þegar acta liggja fyrir augum. Hér ber lítið til tíðinda, engin veikindi ganga, og þó tínast nokkrir burt, og í minni sókn fleiri en fæðast, ekki samt mörg börn. Sá nafnkenndasti hér syðra dáinn er Guðbrandur Stephensen, hugvitsmaður og góður smiður. Hann lét biskupinn þjónusta sig á banasænginni, þeir voru líka mágar forðum. - Veðrátta hefir í vor verið oftar þurr og köld, enda vitnar jörðin það með mér. Uppstigningardagshretið var hér slæmt, en gerði samt ekki mikið um sig; nyrðra hafði það orðið slæmt, sálgaði hestum og fé til muna. Vorvertíð hefir mislánazt hjá oss, helzt vegna storma. Höndlun er ekki hrósað, harður fiskur skal þó ganga 12 rd, en saltaður eftir gæðum 10-11 rd. Vonin lofar samt 12 rd á endanum, en kannske hún bregðist. Ein tunna af rúgi kostar 7 rd. - Ferð stúdentanna til Kristjaníu verður víst þeim ungu til skemmtunar, og þínir gömlu kunningjar finna son þinn, þó hann finni þá ekki. Hann er búinn að lofa því að bera Keyser kveðju mína, og hafi hann þökk fyrir það.

Nú er ekki annað en segja þér það sem þið á Stapanum viljið heyra, að okkur í Görðum líður við það venjulega, gamla fólksins heilsa er hin sama (það er nú flest gamalt). Eg var svo mikill maður, að eg reið fimmtudaginn fyrir hvítasunnu suður að Kálfatjörn, tók prestakallið út daginn eftir af postula Pétri og afhenti postula ]akob, reið heim daginn þar eftir, embættaði annan hátíðisdaginn og gaf saman hjón á eftir og var ekki haltari en áður. - Sveinbjörnsen var óvíst gæti verið á þinginu vegna sinnar meinsemdar, og þó er mælt að hann brúki mín ráð við sinni helti, nl. brúki engin meðul. - Madme Símonsen held eg sé nú að deyja; hún hefir ekki haft í vor heilsu til að skrifa mér, en heilsu að muna til mín og láta son sinn skrifa mér með nokkrum flöskum af víni, sem hún sendi. Svona er kvenfólkið trúfast fram í dauðann! - Þann 3. h. átti að selja Laugarnesið, en enginn kom á uppboðsþingið nema sýslumaður, og þegar ekkert var að gera, svo tók hann fyrir sig að drekka portvín með biskupinum og ríða svo heim. - Amtmaður Havstein skal hafa sótt um leyfi til að láta selja Friðriksgáfu og Möðruvelli með, og leyfið er fengið með því skilyrði, að viss tiltekin summa fáist. Hvað segja nú politici um þetta? Egilsen skal vera laus við rektoratið með 900 rd eftirlaunum; í hans stað skal vera væntanlegur Bjarni sonur Jóns okkar frá Flekkudal. En nú er eg hættur þessu masi sem þú virðir vel. Mamma og kona kveðja ykkur á Stapanum hjartanlegast. Eg geri eins.

Í dag er sonur þinn Steingrímur að klára sig við skólann. Eg talaði við hann í gaer, því eg var á Synodus, gömlu kerlingunni, þann 10. Eg heimti af Steingrími í gær, að hann yrði sá fyrsti, og hann verður annaðhvort sá fyrsti eða sá annar, og mér liggur við að óska að hann heldur verði sá annar, bara vegna þess, að einhversstaðar hefi eg lesið: Þeir fyrstu verða stundum þeir seinustu. En nú fer eg að hafa bréfið á reiðum höndum, svo það sé til þegar kallið kemur.

14.  Sonur þinn Steingrímur er nú kominn hingað og hefir hraða ferð, svo mér gefst ekki tækifæri til að skrifa meira, enda þarf nú ekki minnast frétta. Við þremenningar í Görðum kveðjum ykkur á Stapanurn hjartanlegast.

Þinn

Á. Helgason.


