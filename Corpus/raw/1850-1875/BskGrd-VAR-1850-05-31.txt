

Görðum, 31. maí 1850

Ekki veit eg nær þessi seðill kemur vestur til þín, því þú býr í því óþekkta landi. En fyrst Gestur vestfírðingur kemst hingað suður, svo ætlast eg til að gestur frá Görðum komist héðan vestur. Skipin koma óðum hingað og seinast í dag eftir 15 daga útivist. Það skip segir Norðuramtið veitt sýslumanni Havstein. Kristjánsen komst ekki að, enda ætlaði hann áður að róa mig af gærunni. Þórður frændi hefir fengið Árnessýslu Sra Sveinn Níelsson á að fá Staðastað og Jón Pétursson assessoratið. Mikla þingið á ekki að halda í sumar, og samt er mælt, að hingað eigi að koma herskip til að setja rektor og sra Ásmund inní allar fyrri rettigheder. Það var skaði, að þú vildir ekki koma á þetta þing! B. Svendtzon hefir fengið Borgarfjarðarsýslu. Er það ekki dásamlegt? Rektor kemur inn með magt og miklu veldi, hann má engan dimittera í ár, og einn á að reka úr skóla svo sem frumkvöðul fyrir uppreistinni. Áður var eg búinn að heyra, að sonur þinn Steingrímur ætti ekki að fá dimission, og þó eg sé dauður úr öllum æðum, svo skrifaði eg bæði Steingrími og Hannesi magi okkar, og ætlaði mér að þvinga stiftið til að sleppa honum með hinum öðrum. En þegar enginn má dimitterast, svo er ekki hægt við að ráða. Þó frétti eg þetta betur seinna.

Við í Görðum lifum vel. Mamma er frísk eftir hætti, eg líka, ekki eins haltur og í vetur og ekki líkt því, en þó hrumari en áður. Í dag fékk eg bréf frá Madme Símonsen og klagar hún nú mikið yfir hrumleika. Hún segist á stundum hafa orðið svo veik í vor, að hún hafi ekki getað staðið nema hún hafi verið studd, og það kalla eg á hangandi hári lífið, þegar svo er komið; en hún er að hressast.

Um sra Sveinbjörn fara engar sögur hingað, nema að hann er búinn að skíra Þjóðólf upp aftur og kallar hann nú Hljóðólf, en andinn mun vera sami og áður. Hreppur eða Hrappur getur ekki komið inn í ár fyrst þingið verður ekki, en komandi mun hann koma og ekki tefja. - Árferði er hér gott nema hvað allir klaga yfir þurrki og það svo miklum, að þeir geta ekki sett í sína kálgarða. En maðurinn lifir ekki af einn saman káli og ekki heldur af eintómum fiski, af hverjum hér er og næsta lítið. Nú, Jón Sigurðsson vill ekki verða kapellán hjá mér; hann um það. Eg ætlaði að gera ykkur báðum þénustu, því kapelláns þarf eg nú farið að verða, og þarf þó ekki, því lengi er hægt að resignera. En eg man hvað Davíð segir: Bíðið eftir drottni! Hann er mesti Völundur. Gullsmiður Thomsen sagði: Eftir minni meiningu. - Ekkju Thomsens okkar líður að svo miklu leyti vel, að hún hefir góða heilsu, býr vel, og hefir í sínu brauði tvær bróðurdætur sínar, laglegar stúlkur. _

Nú, gerðu aldrei lítið úr Finni syni þínum, þó hann hafi engar framúrskarandi gáfur; hann er búinn að svara þeim skriflegu spurningum og heldur það hafi tekizt sæmilega, það segi eg sé sama og vel. En það munnlega var eftir, og Við það er eg hræddari, og einkum vegna hans taleorgans, sem mest stendur sra Ásmundi í vegi. Inn eru komnir af íslenzkum stúdentum B. Gröndal, Jón Snæbjörnsson, Hannes Finsen, Carl Andersen, allir líklega svo sem orlofsferð. Einhverjir engelskir herrar reisa hér, ætla að skoða Geysi og Heklu og veiða lax, en ekki eta. Þeir róa þá ekki upp á ábatann. Veðrátta hefir lengi verið hér þurr, köld og stormasöm. Jörð má heita gróðurlaus. Á hina höndina er aflaleysið, svo menn eru mikið daufir í dálkinn.

Von um góða prísa er það eina, sem hressir suma. Og nú ætla eg að hætta þessu hjali, sem endast með okkar beztu kveðjum.

8.  Við fréttir hefir það eina bætzt síðan seinast, að rektor lenti í Reykjavík 6. júní, hress og öflugur. Hvað nú gerist veit eg ekki, þú fréttir það allt úr höfuðstaðnum. Þrjá trúi eg megi dimittera, þá nefnilega, sem ekki hrópuðu pereat og voru ætlaðir til dimíssionar. Í seinasta númeri Landstíðindanna er undarleg notice um skólamálið. Þar segir, að hvorki rektor né stiftið hér hafi mátt gera neitt nema það, sem lagt var fyrir af stjórninni ytra. Ætli þetta sé rétt talað? Skólalög höfum við þó, og þeim mun bæði rektor og stiftið mega hlýða án fyrirspurnar ytra, en líklega ekki fara þar fram yfir nema í anda þeirra gefnu laga. - Eg sleppi þessu efni. - Með Egilsen komu inn H. Kr. Friðriksson með konu og tengdasystur, samt sra Sveinbjörn. Gísli Magnússon kemur til skólans í stað Schevings. Herskipið átti að fara um hvítasunnuleytið, það er ókomið enn. Nú, ekki vogaði Finnur að ganga upp til þess munnlega, af hræðslu að geta ekki fengið „bekvern“. Hans specimen hafði verið mitt í öðrum flokki. Heitir það ekki „confinium'í> Eg skyldi hafa samt reynt það.

19. júní. Eg man ekki hvað eg var búinn að bulla í hjálögðu blaði, en verð þó að bæta nokkru við. Öll mín viðleitni viðvíkjandi Steingrími varð þá til ónýtis, og er það svo til gengið, að kennendur hans sögðu, að engin von væri hann fengi dimission, og svo var því sleppt. En eg hefði samt heldur viljað, að stiftinu hefði verið skrifað, svo sézt hefði, hvort ministerium má gjöra það ógilt, sem stiftið hér er búið að gjöra. Fyrir þessu var eg búinn að gera ráð við Steingrím, og sagði honum að taka sinn vitnisburð frá skólanum, svo hann gæti fengið dimission annarsstaðar, eða láta það bíða um sinn og vita hvað lítist um þetta. En síðan hefir það gjörzt, að meir en helftin af skólapiltum hafa sagt sig úr skóla, og með þeim er Steingrímur sonur þinn. Hann hefir samt nóga afsökun, þegar hann fékk ekki dimission eftir leyfi biskupsins og stiftamtmanns. Bótin er, að ekki kemur þetta til skaða, því líklegast verður enginn skóli næsta ár, og dimission getur Steingrímur fengið ytra, ef ekki í haust, þá samt í vor, og líklega að hausti bæði deponerað og tekið fyrri partinn af philosophie, sem er svo nákomin fyrsta prófinu við háskólann. Rektor er haldið muni sigla með familie. Sra Ásmundur resignerar, því hann hefir fengið litla uppreisn og er það kennt biskupi, sem nú er falið á hendur að jafna þá sök, og hefði það átt að vera gjört fyrri. - Eg ætla annars að brjóta blað í söguna um anstaltirnar í Reykjavík, sem vottar að Íslendingar þar séu vaknaðir. ~ Eg veit svo ekki nema ofan af og undan af því, sem þar gerist. Hér er allt í ró og friði í mínum söfnuði. Sóknarfólkið er rétt gott við mig; ekki hrósa eg samt því, hve vel það geldur mér skírnartollana, en fleira er hót en gjafir. Þeir finna samt galla á mér, en hann get eg ekki lagað; þeir segja eg sé orðinn gamall, og satt segja þeir. En ekki vantar tennurnar, hvorki til að tala né til að bíta, ef á liggur. Eg verð að bæta við þetta bull klausu úr bréfi Madme Símonsen, hún talar um Ríkisfundinn og fer þar um þessum orðum: Þeir bændur ráða mestu á þessum fundi, en ekkert tala þeir, aðrir tala fyrir þá, procuratorer og prestar og jafnvel biskupar; þeir sem þegja hafa peninga, hinir sem tala hafa þá ekki, en peningarnir eru fallegir. - Ekki fidimera eg þessi orð, en ábyrgist að meiningunni sé ekki raskað.

Mamma treystir sér nú ekki til að skrifa, enda ber nú svo bráðan að, að í gærkvöldi kom Steingrímur hingað kl. 8 e. m. og mátti ekki vera hér í nótt, sagðist verða að fara í dag vestur, en skip að Stykkishólmi færi á morgun, og með því ætlast eg til að þessi pistill komist. Hún varð annars lakari í sínum veika fæti í fyrri nótt, en hún hefir nú bætt sig; en þú getur því nærri, hvað hjartanlega hún biður að heilsa ykkur og hvað hún er einlæg í því að skrifa seinna, ef tækifæri býðst, að minnsta kosti með ykkur sálusorgara, sem einlægt er að stadsa sig upp, þangað til hann birtist hvítfágaður hjá ykkur.

Þarna er blaðið á enda. Konan var byrjuð með seðil til systur sinnar, en hann verður líka eftir í þetta sinn; en komandi mun hann koma og ekki tefja.

Lifið þið á Stapanum í góðum guðsfriði.


