

Görðum, 16. júní 1853

Snemma er kveikt, sagði karlinn um árið, og svo segi eg, sem byrja svona snemma að pára þér þessar línur, er eg geri ráð fyrir ekki komist héðan fyrri en í mánaðarlokin, þegar skólapiltar leita sinna heimkynna og þingmennirnir hópast hingað. En þú veizt hvað eg er gamall (fjórum árum eldri en þú), og þess vegna skal nú enginn geta kallað mig Atterdag, fyrst eg á hverjurn degi býst við að eg sjái ekki næsta dag. Eg er búinn að sjá svo marga og man til þess, og liggur við að þakka guði› fyrir þá alla, og ekki sízt fyrir þá seinustu. Um utanlandsfréttir þarf eg ekki að skrifa þér, það hafa synir þínir gert, sem eg veit að allir lifðu seinast þegar fréttist. Þá var Finnur orðinn fuldmægtig hjá johnsen okkar í Aalborg, og hann, 0: Johnsen, var þá veikur. Þú mátt ekki gleyma því, að eg ætlast til að Finnur verði mestur maður af sonum þínum, en Árni beztur examensmaður. Steingrímur, eftirmynd móður sinnar í andliti, verður pólitíkus, og þeir sem fara þá leiðina, mega búast við hvorutveggju. Qvid enim? Concurritur et in horæ momento aut mors eita venit aut victoria læta.

- - - Eg er hræddur við okkar þing hérna, og mín hræðsla er öll Þjóðólfi að kenna, sem fyrir löngu er búinn að gefa commissarius ójöfnuð, sem mér sýnist í alla staði bæði óviturlegt og ei gæzkulegt. Sá nafnfrægí jón Guðmundsson heimfærir uppá amtmann Melsteð það sem sagt var um vorn æruverða ættföður, Sturlu í Hvammi: Enginn frýr þér vits etc. Eg veit ei hvað eg má ætla uppá frænda minn jón Sigurðsson, þó hann sé vestfirzkur eins og eg, en eg fæ bráðum að sjá hann, því í gær skrifaði eg honum og jafnvel citeraði hann til að sjá mömmu okkar, nú á 82. aldursári, og færa henni þá lofuðu æfi seinna manns hennar, sem nú skal vera búin undir prentun. En eg er samt ekki fljótari til að trúa en Tómas gamli, enda trúi eg þá þess betur og læt ekki hvern lærdóms vind hrekja mig, enda er eg nú þungur fyrir vindi og jafnframt veikur fyrir vindi. - --

==

25. júlí 1853

Í gær fékk eg þitt elskulega bréf 10.  m., sem eg þakka ástsamlegast. Þann 9. f. m. var eg á biblíufélagsfundi í Rvík, og það merkilegasta sem þar gerðist var það, að eg fékk mig lausan frá því að vera þess Skrifari, og ætlaði að ganga tregt, en eg þóttist vera búinn að gjalda Torfalögin, þegar eg hafði verið þess Skrifari 38 ár, og eg fékk lausn í náð. Þann 10. júlí gerði eg ekkert, það var líka hvíldardagur, nema heimsækja nokkra kunningja í Rvík. Þann ll. var Synodus; þar var eg þá líka (greifinn var þá veikur, svo hann kom ekki þangað, en eg held að hans veiki hafi ekki verið nema morbus scholasticum). Eftir Synodus gekk eg til hans og varð endilega að drekka hjá honum thevatn um kvöldið, svo eg fór ekki heim fyrri en daginn eftir. (Konan var með mér). Ekki er allt búið enn. Þú veizt að eg er kominn á raupsaldurinn (eg hefði nærri hugsað, að þú værir ekki langt frá þeim aldri). Þann 19. fór eg að visitera í Kjósarsýslu, en ekki varð mikið afrekað. Á heimleiðinni mætti eg samt sendimanni vestur til þín, sem eg bað bera mína kveðju. Nú, í gær embættaði eg kapellánslaus. Og nú get eg ekki meira grobbað, þó eg sé vestfirzkur, nema það skyldi vera, að frú Sveinbjörnsen var ein af mínum tilheyrendum. Eg vissi hennar erindi. Hún og maður hennar hafa verið ótrúlega góð við Helga bróðurson minn, og frúin sagði sér þætti eins vænt um hann eins og sín börn. Mér þykir vænt um hann líka, því Við examen nú varð hann fyrir ofan sína meðbræður og jafnvel jón Sveinsson. En þar að auki hefir hann eitthvað fallegt auga, sem sagt er gott merki á hestum. - Hann Finnur þinn! Jú, hann er efni í duglegan og ráðvandan mann, hvað sem exameni líður. Eg geri ekki lítið úr hinum sonum þínum fyrir það, báðir hafa andlitsskapnað og, ef eg man rétt, augu móður sinnar. Vertu hughraustur sonur. Árni fær laud, hann hefir IA af nafni. Steingrímur held eg sé gáfumeiri. Hann verður pólitíkus. En Finnur vil eg verði þeirra› farsælastur, hvað sem öðru liður. Hann hefir líka verið undir mínu þaki, og mér er vel við alla þá, og jafnvel rotturnar líka, því þær eru og svo fallegar guðs skepnur.

Sra Halldór á Mosfelli, hann er 78 ára, hefir í vor tvisvar riðið suður og í einum áfanga. Hann ríður frá Mosfelli og hingað og héðan inní Rvík, án þess að leggja sig hér, ríður austur daginn eftir - og - við kölluðum hann líka í skóla djöfulharð. Eg man hvað þið bræður mínir kölluðuð mig, en eg man ekki hvað þú varst kallaður.

Æ, eg ætti að hætta. Nýlega hitti eg einn skólabróður vorn, Þorstein Þorbjarnarson frá Arnbjargarlæk; fyrir þremur árum hafði eg séð hann, og þá svo heilsulegan, að eg hélt hann mundi aldrei deyja. En nú sagði eg við hann: Þú ætlar þá að eldast eins og við hinir piltarnir. Því nú var hann orðinn eins ellilegur og eg.

Þú skalt koma suður í vor, ef guð vill. Hannes er ekki búinn að finna mig, en bréf hans frá þér til hans hefi eg séð. Hann kemur hingað senn, og þá skrifa eg þér aftur. En nú er eg hættur.


