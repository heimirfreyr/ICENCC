
<meta-info>Ingibjörg Jónsdóttir til Þóru Grímsdóttur</meta-info>
<meta-date>Bessast., 5. sept. 1850</meta-date>

Blessað hjartað mitt!

Æ, nú vona eg að þú sért laus úr kúffertinu, sért nú frísk og glöð meðal þinna nánustu ættingja, ert að skoða Danmörk, föðurjörð þína, sérð nú eplin og öll gæði, sem eg varla þekki. En nú spyr þú: Hvernig lifir Tante? Hún hefir það ekki gott, hún saknar nú Þóru sinnar og er þess vegna í þungu skapi. En detti henni í hug, að nú sé Þóra hennar glöð og lífleg, verður hún rólegri. Fingur hennar er rétt sá sami, og maginn ekki góður. Þó er hann ekki verri en þegar þú fórst. - Ekkert er að frétta. Höfuðstaðurinn hefir fengið nýtt klúbbhús, sem eykur mikið á alla hans fegurð. Þú átt að bregða þér hingað upp til að dansa þar einu sinni. Eg ætla þá að koma líka til að sjá þessa dýrð. - Er það nú ekkert, elskan bezta, sem eg get þér til Vilja? Það áttu að segja mér. Systir þín skrifar þér. Henni leiðist líklega eins og mér. Að endingu segi eg þér innilegar þakkir fyrir alla þá elskusemi, sem þú gladdir mig með. Alla ævi sakna eg þín, eða það stutta, er eg mun eiga ólifað. Guð annist þig. Hann er faðir þeirra föðurlausu.

Þín af hjarta elskandi

Tante

I.J. 
