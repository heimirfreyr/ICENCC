
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>12. okt. 1801</meta-date>
 Dyggðaríka hjartkæra systir.

Ég þakka þér hjartanlega elskulegt tilskrifið með Þorkeli vinnumanni mínum og því fylgjandi eftir vanda stóra sendingu, allt þitt dyggðaríki og velgjörðir við mig og mína bið ég minn góða guð þér og þínum bezt endurgjalda, ég get ekkert utan elskað þig falslaust meðan ég lifi. Guði sé lof fyrir það, að mér líður sem vant er allt bærilega, en hvernig um lífsbjörg fer fyrir mig og mitt hús komandi vetur, ef ég lifi, því ræður guð og sjái bezt fyrir mér og mínum, hann mun það og svo gjöra, ef ég gæti aðeins treyst honum. Ekki fæst nú nokkurt kornsáð í kaupstöðunum, en ein kýr á að bera hjá mér fram á þorra. Ég hætti nú þessari raunarellu og fer að segja þér annað í fréttum. Næstliðinn laugardag kom Finnur minn til mín að vestan. Stykkishólms skip lagði inn í Grundarfjörð vegna veðurs, og komst hann svo strax að Setbergi og til systur sinnar Rannveigar, og tók það honum allt sem von var af því fólki. Þaðan fór hann í ferð með Guðmundi hospitalshaldara að Hítardal, þaðan kostaði bróðir minn ferð hans hingað til mín, og hvernig hann tók honum, þarf ég ekki að segja þér. Í bragði og útliti er hann mikið líkur því hann var og sæmilega frískur er hann í tali, en auðséð er það á honum vesæling, að hann hefur eitthvað innvortis að bera, og þykir mér gott að hann er ekki tilfinningalaus um sína hagi, og það kom mér mest óvart að frétta af honum, að hann væri það. Æ, guð hjálpi honum vesæling til að geta bætt ráð sitt. Ég og allir hér, sem nokkuð til þessa vita, forðumst að láta hann sjá annað en sama geð og verið hefur til hans, við fáum að sjá hverju fram vindur með hann. Guð minn gefi mér þolinmæði og styrk til að bera það mótlæti honum þóknast mér að senda og uppá leggja. Í fréttum er þér það að segja, að næstkomandi fimmtudag er ásett, að hér verði brúðkaup Magnúsar og Sigríðar minnar. Ekki er von á að hér verði utan næstu prestar og náungar hjónaefnanna, ég meina ég sé búin að skrifa þér þetta áður fyrri. Justitsraad Stephensen er sagður mikið veikur. Hann sendi norður í land eftir Jóni Péturssyni, sem ég skrifaði þér með Þorkeli, en í gærdag frétti ég frá Reynivallakirkju, að Jón hefði komizt að Reykholti og orðið þar bráðkvaddur um nóttina eður dáið úr svefni. Sagt er hann hafi sjálfur til getið áður en hann að norðan fór, að hann mundi aldrei að Leira komast, og sýnist þetta nokkuð merkilegt. Guð sýnir mönnum stundum, að heimsins glys og gleði er allt fallvalt og forgengilegt. Þú munt frétt hafa, að Ólafur prestlausi Gíslason er dauður. Um brúðkaupið og brunann á Kálfatjörn þarf ég ekki að skrifa þér. Vertu nú að endingu, systir mín elskuleg, guði bezt beföluð af mér, að tillagðri minni og barna minna hjartanlegri alúðarheilsan til þín og barna þinna. Guð minn launi þér bezt dyggð þína og velgjörðir við mig og mína. Á meðan ég lifi er ég

þín af hjarta elskandi systir Ragnheiður Finnsdóttir.

Meðalf. 12. okt. 1801.
