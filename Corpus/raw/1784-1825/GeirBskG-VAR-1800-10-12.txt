[Geir biskup til Steingríms Jónssonar]

[Lambastöðum, 12. október 1800]

Veleðla ástkæri vin!

Hjartanlega þakka eg yður alla forna og nýja ástúð og nú seinast alls þess sendinguna á forordn[inga] bókum vicelögmanns sál. Jóns með Stefáni mínum. Eg er nú farinn að semja registur við þær og verð kannske með tímanum svo Viljugur að láta bæta við nokkrum þeim merkilegustu F0r[0rdningum] og Resc[ripts], sem Ísland áhræra, sérílagi geistligheden.

Nýmæli eru engin héðan að frétta, síðan þér fóruð. Veðurátt lík því, sem að undanförnu í sumar, þó hafa einstaka flæsudagar komið, svo fólk hefur náð nokkru af útheyi, og margir meirihluta af eldivið. Í Þingeyjarsýslu skulu hafa komið alls í sumar tveir regndagar.

Kammerraad Erichsen og secretaire Sivertsen eru rétt nýlega komnir hingað í Reykjavík. Þeir komu inn með Stykkishólms skipi og reistu þaðan yfir land. Eg hef enn nú ekki notið þeirrar æru að tala við þá, er mér þó forvitni á að þekkja þeirra instructioner, og hvers maður kynni að vænta sér af þeim nýja matrikel. Nú gengur fregnín, að bæði justitsraad St[ephensen] og báðir assessores eigi að búa í Reykjavík, og víst er það, að hr. Einersen, sem var hér fyrir skemmstu og hafði valið sér Esjuberg til bújarðar, lét, þegar hann heyrði þetta, mæla sér út húsgrundvöll í Reykjavík.

Sýslumaður Petersen hefur legið hætt haldinn í nervefeber, en er nú aftur miklu betri.

Bæði hef eg nú fátt um að skrifa, líka bannar tíminn mér, hvern eg að vanda í þetta sinn ekki tók of snemma, að hripa fleira. Lofi guð mér að lifa til vetrar, skal eg gjöra það betur. Gjörið svo vel og komið innlögðum seðlum til Mr. jóns frá Skálholti, samt pistlum til þeirra Guðmundsens og Staðfelld á pósthúsið, og bið eg yður borga portó á þau fyrir mig og færa mér hana til reiknings.

Lifið svo vel, elskulegi vin, sem eg veit sjálfum mér bezt að biðja. Yður heilsar kona mín, systkin og börn okkar, líka eg, sem ætíð vil vera yðar einl. vin og þénari.

Geir Vídalín. Lambastöðum þann 12. október 1800.


