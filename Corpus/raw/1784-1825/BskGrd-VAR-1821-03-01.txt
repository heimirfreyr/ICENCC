

Breiðholti, 1. marz 1821

Eg gratulera þér assessoratið og mágafólki þínu þó enn meir að fá þig inn í vor í laglegt en lítið embætti, en embættið batnar smásaman. Eg þakka þér fyrir tilskrifið með póstskipinu, það var mér ástúðlegt og fróðlegt og færði mér fregn frá Rask okkar. Ætli hann sé nú ekki burt af þessari jörðu? Það er nú nokkurskonar óþarfi að skrifa þér fréttir héðan, máske þú verðir lentur hér áður en seðill þessi nær Kaupmannahöfn. Þær eru ekki miklar, nema fráfall amtmanns Stephensens; eru hér nú nógar tilgátur um það, hver í hans stað koma muni, og ekki eru þeir fáir, sem halda þú munir sækja og fá hans pláss. Eg hefi ekki neitt á móti því, það mun líklega vera betra en assessoratið; þá verður þú samt ekki í minni sókn og allra sízt nábúi, sem eg hefi þó verið að gera mér von um síðan eg að ráðum landfógeta okkar tók Vatnsendann fyrir þig til ábúðar. Hann varð laus í vetur, þá Páll Pálsson gekk inni þá heilögu stétt og vígðist kapellán að Kirkjubæjarklaustri. Jörðin er sæmileg fyrir þann, sem ekki hefir mjög mikla búhyggju, fé hefir þar nóga, mikla og góða haga, en þar er líka oft bylur. Heyskap má hafa nógan á V atnsengjum, og þú ert í mikilli náð á Vatni, auk þess sem Vatnsbóndinn er uppá þann kominn, sem býr á Vatnsenda, með haga og hrís til eldiviðar. Hér fyrir utan mynda eg mér, að þú getir fengið Vatnsendann til kaups, ef þú vilt, því skuldir hvíla enn til muna á Vatnshjónunum, og síra Páll selur víst sinn helming.

Mér þætti gaman að vita með fyrri skipum, hvort þú ert aldeilis frá með tíma og hentugleikum að reisa bú á Vatnsenda. Það mun ei geta skeð í vor, því þá reyni eg til að hafa hann undir árlangt, en annars reyni til að byggja hann, ef verður, því ekki er eg fyrir útibú. Það vantar öll hús á Vatnsenda, og þau verður bágt að byggja fljótt og vel. Nú sem stendur er ekki við að fá á Suðurlandi, ekki i líkkistu nema hjá bændum, sem vel búa. Ekki gazt fengið svenska húsið - oftar en einu sinni héldum við landfóg. ráð um, hvað hátt ganga skyldi, þótti loks ráðlegt að bjóða ei meir en 200-250 spec., en það varð of lítið. Fínsen fékk tilslagið, en dýrt varð honum húsið, mig minnir allt að 400 spec. Einn af faktorunum hafði og innilega lyst til að eiga það. Eg ráðlegg þér að taka hús með þér frá Höfn, því eg held þú fáir hvergi inni hér nema einhleypur, svo er nú þröngt í höfuðstaðnum. - Þú skalt samt ekki láta þetta hræða þig, forlögin, sem hafa nú líklega vísað þér hingað, munu víst sorga fyrir húsnæði. Þú skrifar mér, að þetta sé þitt annað glappastrik síðan 1812. Ekki er það svo víst. Það árennilega reynist ei alltíð betur en hitt, sem verra er útlits, og þó það væri ekki, þá er hitt mín meining, að hver verði að hafa þau kjör, sem honum eru ætluð. Manni getur vegnað eins vel fyrir það, hafi hann vit á að gera sér gott af præsentibus minime curiosus futuri. - --

Prédikanir, likhjal etc. kallar að. Vertu því sæll um sinn. Komdu heill. Gleymdu ei Snorra-Eddu, ef fáanleg er!

Þinn einlægur vin

Ã. Helgason.


