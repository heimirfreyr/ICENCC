

[Geir biskup til Bjarna Þorsteinssonar]

Reykjavík, 3. marz 1820

Ekki er ykkur öllum eins varið Meðallendingunum. Sira Benedikt minn á Mosfelli prédikar (eftir sem sagan segir) í fulla tvo tíma, og segir þó söfnuðinum, að margt sé enn nú ótalað, sem talast ætti. Þú þar á móti skrifar mér pistil, sem þegar eg tek reverensiurnar frá, ekki er meir en á tvær síður in quarto, og í honum er svo margt gott og ástúðlegt, að eg held að hver af þeim materium, sem þú hrærir þar við, og eru þær margar, hefðu orðið arkar efni fyrir aðra, og þó sýnist mér ekkert ósagt, sem segjast kunni. Hafðu mínar hjartans þakkir fyrir það.

Vel gjörði faðir Æolus í því að flýta heimferð þinni, og ætla eg fyrir það að fyrirgefa honum, þótt hann andi einu sinni eða tvisvar kalt á norðan á góunni. Um veðuráttufar er það að segja, að Vér höfðum, sem þú sjálfur reyndir, ekkert eiginlegt sumar, enda höfum vér til þessa ekki haft neinn eiginlegan vetur, því sumstaðar er sagt, að lömb hafi gengið úti allt til þessa. Þar hjá klaga margir yfir, að lítil séu not að kúm, þar heyin séu bæði slæm og létt. Er það og þeirra siður að svíkja, þegar mest liggur á. Haustafli var sæmilegur, en nokkuð sjaldgæft, en rétt góður milli jóla og þrettánda. Af nafnkenndum eru danir skáldið sira Jón Þorláksson, og hefur konferensraad M. St. ort erfiljóð eftir hann, og sýndist mér það engum skyldara. Annar sira Þorkell á Hólum. Hann var minnugasti maður og raddmaður bezti, sem eg hef heyrt hér á landi. Ætla eg þér að telja um fyrir rentukammeri, ef það skyldi sturlast yfir fráfalli hans. Þriðji gamli sira Eggert Eiríksson, áður prestur í Glaumbæ. Hann var mestur reiðmaður allra Skagfirðinga alla sína tíð, áflogamaður við betri kost, skáld sæmilegt, þó heldur níðskældinn. Fjórði sira Engilbert í Saurbæ. Hann var framan af ævi sinni stirfinn og viðskota illur, en byrjaði sextugur að læra hebresku, og varð síðan hverju barni betri.

Á málaferli, sem hér hafa verið ærið mörg, þori eg varla að minnast, þvi eg óttast fyrir, að eg skaði þau öll og skæli. Þó get eg sagt það með nokkurs konar vissu, að dómendur í landsyfirrétti hafa í vetur ekki ætíð orðið á eitt sáttir, og er mælt að Magnús frændi hafi í þessu tilliti kveðið in promptu til assessors Th. nokkrar bersöglisvísur, þó svo prósaískar, að þær ekki verða innfærðar í Klausturpóstinn. Sagt er nú, að assessor kunni því aðeins að gjöra sér von um að ná mægðum við amtmann Stephensen, að hann vinni sýsluna, eins og Magnús frændi hefur afsagt að sitja rétt með honum sem assessor, ef mægðir takist. Ekki skil eg hvaða orsök er til, að menn hefja nú ofsóknir móti guðs fólki, og held eg það sé heimska, eins og þær ströngu rannsóknir Prússajöfurs, og hæfari til að kveikja eld en slökkva.

Hamingjunni þakkaði eg fyrir, að þú ekki varst við, þegar athugasemdirnar, sem koll. sendi oss til kapitulstaxtanna, voru skrifaðar, því þá hefðum vér varla umflúið verðskuldaða refsing. En þessar paee tuo et collegii dixerim sýnast mér bæði ófróðlegar og ófimlegar, eins og svar stiftamtmanns og min uppá þær er þó ekki hóti betra. Vona eg og bið þess af þínum kristnum kærleika að færa það til betri vegar.

En langt meiri afsökun þarf þó min helzt of langa arange um tiundina. Þegar eg fékk bréf þitt henni viðvíkjandi, var eg nærst því búinn að concipera þessa endurleysu, sem eg ekki býst við að verði tekin til greina. Væri í þessum haug einn eða annar champignon, sem einhver vildi plokka síðar, skyldi mér það kært. Annars er það artugt, þegar við gráskeggjarnír förum að þylja elliglöp okkar hvor öðrum.

Eg minnist nú við þá herra jensen og greifa Knut á híbýli, og er mér sú sök nú því meir áríðandi en fyrri, sem á þessu húsi eru nú allareiðu orðnar fleiri dyr en á þeirri himnesku jerúsalem, og þóttu mér þær þó, þegar eg var lítill, ærið margar. Bezt þætti mér, ef eg gæti átt grenið sjálfur og kóngur Vildi lána mér fé, svo eg gæti keypt Bergmanns hús og endurbætt það, þar ekki mun kostur, að eg fengi að búa og byggja utan bæjar, sem mér er þó mest í skapi, því hér er ekki hentugt pláss fyrir mig eða nokkurn biskup íslenzkan. Fengi eg þetta, einkum það síðasta, skyldi eg ekki sjá í að slá jarðarskrokka mína í hartkorn, en á meðan svo stendur, þykir mér það ísjárvert, einkum í tilliti til konu minnar, þegar eg hrekk upp af, sem hvergi hefur greni að smjúga inn í, þegar þær eru seldar.

Enn nú eitt. Eg get ekkert anvísað Árna frænda mínum að þessu sinni, og þykir mér það illa, því eg þykist vita, að hann er svangur, eins og flestir sem lesa til examen, en eg er búinn að anvísa gage mín til þessa m[issiris] útgöngu. Þar hjá liggur mér mikið á að fá nokkuð af nauðsynjum utanlands frá, því á því vinn eg 200 pro 00 og meira. Farðu nú í þína fornu skrápa, ef þú sér kost á, og styrktu hann að fá i 300 rbd. upp á laun mín hjá kollegierne. Meira þori eg ekki til að taka. Eg gef því fyrst forsikring um, að eg ætla að lifa enn nú heilt ár, og hefur það þá bæði tauma og hagldir. Þar næst pantset eg því höfuðbólið Djöflagerði, hjáleigu frá Hvoli. Sýnist mér sem það hafi þá nóga vissu fyrir peningunum, og þótt meira væri. - Fyrir þá Árna og Halldór hvorn að sínu leyti ætla eg ekki að biðja þig, það er óþarfi, eins og fyrir Skagfjörð að taka framhjá.

Petersen biður hjartanlega að heilsa þér (en ekki get eg piprað hann upp til að kveða hálfa bögu), sama segir kona mín, Gunnar minn og þeir frændur mínir. Eg bíð glaður þess tíma að fá að sjá þig, og er án nokkurs takmarkaðs tíma

þinn af heilum hug elskandi

Geir Vídalín.


