
<meta-info>Ragnheiður Þórarinsdóttir til Sveins Pálssonar</meta-info>
<meta-date>6. aug. 1789</meta-date>
 Elskulegi Monsieur.

Æru og ástarþakkir fyrir mikið kærkomið elskulegt tilskrif og því fylgjandi sérdeilis hugula sendingu,og er það mín hressing í þessum mæðu tíðum.

Ég veit bæði yður og öðrum er það sorgartíðindi, sem ég nú í hasti verð að skrifa. En hvað er um að tala, guð minn góður á frjálst að taka allt sitt, er hann hefur léð í þessu lífi, svo menn læri að lofa sig bæði hér og síðar.

Þann 10. martii hvíldi guð minn Jón minn sál. eftir mikið stranga mæðu. En þann 19. sama mánaðar reistu frá Viðey Vidöe minn sál. og Hallgrímur sál. bróðir minn og einn maður enni góðu veðri og fóru aftur heimleiðis í björtu og hafa ekki síðan sézt, en um nóttina hvessti á austan, og rak svo bátinn mannlausan upp í Engey, en þeir hafa engir fundizt; og svo fjórði maður fylgdist með frá Rvík.

Þetta tilfelli varð okkur öllum hart, ofan á það áður var skeð, og mun verða lengi í minni. En í sannleika tók guð minn hinn manninn í góðri tíð, því ég vildi fegin hann lifði ekki föður sinn í þessari skelfilegri vargaöld. En þá ég lít til hlutanna kann ég ekki annað en lofa minn góða guð fyrir öll sín verk, því hann sér alltíð betur fyrir en mennirnir sem von er, því hann er bæði alvitur og miskunnarríkastur.

Ég þakka yður og svo hjartanlega elskufull tilskrifin til míns kæra sál. Vidöe, sem öll hafa komið mér einsamalli í hönd, og það þér í þeim nefnið um nokkrar fuglafjaðrir til vaskarakonu Vidöe sál., þá er ómögulegt að fá það. Þó sendi ég yður með þessum seðli og skipherra L:tant. er með Sunkenbergs skipi fer til Kh., 11 pund af fiðri, er ég bið yður uppá minna vegna að fá henni, og bið velvirðingar, en gjörið svo vel og komizt eftir, hvort hann V. sál. hefur ekki verið henni meira skyldugur en þér hans vegna í fyrra afhentuð henni af peningum, og látið mig svo, henni óformerkt, vita, ef ég kynni eitthvað geta henni þóknazt. En ómögulegt er um fiður. Þér eigið og svo með þessu bréfi 1 posa, er inniheldur 9 pund hreinan dún, af þeim 9 eigið þér 4 pund, en Friðrik bróðir minn á 5, og þar um segist hann skrifa yður, að þér ráðstafið þeim sem hann vill. Ekki ætlast ég til nokkurntíma, meðan guð lætur yður ei ganga betur en mér, að þér betalið þetta öðruvísi en þér hafið gjört, að gefa mér dálítið kaffi, því ég vildi, ef guð vill, að þér mættuð lifa kvalalítið fyrir líkamann og minnkunarlítið fyrir mönnum. En ef mér á liggur síðar, vil ég fegin mega biðja yður, einasta þénar þetta blað til að vísa posunum leið. Ekkert veit ég, hvað tengdafaðir minn upp á slær, því hræðilega örðugt er honum að lifa einsömlum, miög heilsulausum og háöldruðum, en prýðilega hefur hann með guðs hjálp borið allt þetta sitt mótlæti. Ekkert fréttist ennþá til Grindavíkur skips, er Mr. Geir Vídalín skal hafa verið á, og ei það er nú farið, bætist enn á mótlæti manna. Í dag skal vera grafinn sál. biskup Finnur og í martio í vetur sál. sýslumaður Magnús Gíslason í Húnavatnssýslu, og systir hans, mad. Kristín í Hólum, en sú gamla frú, móðir þeirra, lifir enn í kör með fullri rænu, vel ánægð með þetta allt, og sr. Oddur Gíslason er í vor fundinn niðrí læk þeim, er Gegnir heitir. Meira man ég ei í þetta sinn. en ég vildi ef get skrifað yður eitt orð síðar. Biðjandi yður auðmjúklega forláts á þessari línu, ef lesið getið, kveðjandi yður í ástsemi og befalandi yður guði til alls góðs og er með einlægri elsku yðar góðu manndyggða þjónustuskyldug elsk.

R. Thorarensdóttir. Viðey 6. aug. 1789.
