[Geir Vídalín til Valgerðar Jónsdóttur]

[Lambastöðum, 25. september 1796]

Háeðla frú, dyggðaríka tengda- og velgjörðasystir!

Seðill þessi á að færa yður mitt innilegasta hjartans þakklæti fyrir alla yðar og yðvarra margföldu ástúð og velgjörninga við mig og mína, bæði seinast í Skálholti og ætíð endrarnær. Stöðuglega hafði eg ásett mér að finna yður sjálfa heima í Skálholti undir eins og eg nú í seinasta sinni fór austur, en rétt sem eg var hestbúinn, barst mér á skotspónum sú nýja harmasaga (er þó síðar reyndist ósönn) að guð hefði hvílt tengdaföður minn. Þorði eg þess vegna ekkert annað en flýta mér sem mest heim aftur, og var eg búinn að útvega mér hér hesta til vesturferðarinnar, svo eg gæti strax brugðið við, sem eg kæmi heim. En til sannrar gleði minnar hef eg nú sannfrétt, að þetta var einsamall diktur. Þó svipti þessi skrökfrétt mig þeirri ánægju að geta fundið yður í þetta sinn, en Víst er það, að lofi guð mér aftur austur að komast, mun eg ekki sneiða hjá Skálholti, sízt ef eg vissi, að einhver hlutur væri, sem eg gæti gjört yður til þægðar, og treysti eg yðar reyndu systurdyggð til þess að lofa mér að njóta þeirrar ánægju, sem bæði yðar hjartalag og minning míns bezta velgjörara og bróður ætíð skal gjöra mér indæla. Hingað til hefur ekkert í mínu valdi staðið annað en að kenna í brjósti um yður og föðurleysingja yðar. Var mér sú tilfinning náttúrlegri, sem eg sjálfur missti bæði föður og móður 5 vetra, og reyndi þá, hvað þungt er að vera munaðarlaus. En bezta systir! Eg reyndi líka hitt, að það er satt, að guð sé faðir föðurlausra, og er sú mín trú til hans, að hann muni sýna það líka á yður og börnum yðar. Æ, leyfið mér að ítreka aftur bæn mína um það, að ef nokkuð væri, sem eg gæti gjört yður eða þeim til þægðar, að þér þá gjörðuð svo vel að láta mig vita það.

Leigurnar af Engey eru borgaðar til mín eftir yðar góðu ráðstöfun, og þakka eg það hjartanlega, en stór þökk væri mér á að Vita, hvar og hvernig eg skal borga þær.

Eg enda . . . . . . . . . . og er yðar háeðla . . . . dyggðaríka systir af alhuga elsk. br. og þén.

Geir Vídalín.

Lambastöðum þann 25. 7br. 1796.

[Nokkurn hluta kveðjunnar vantar vegna skemmda á bréfinu.]


