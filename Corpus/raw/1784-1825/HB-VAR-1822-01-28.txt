Bessastöðum, 28. janúar 1822.

Hjartkæri bezti bróðir!

ÞAR margir héðan eru nú farnir að heiðra vors konungs burðardag, svo eg nærri því sit ein heima, gríp eg þetta tækifæri að svara bréfi þínu með póstskipinu í haust. Þetta bréf var ritað í Kaupmannahöfn. Haf mitt bezta þakklæti fyrir það, þó eg afþví yrði fróðari en vildi. Þó eg nú, bezti bróðir, taki deil í mótlæti þínu, er þar við lítið unnið. Þó eg nú segði þér, hvað eg í þínum sporum gerði, þykir þér máske miður. Ósk þinni, að eg skyldi, ef þín eða konu þinnar missti við, forsorga eitt barna þinna, svara eg svoleiðis: Sé þér það að skapi, tek eg mót barni þínu með opnum örmum, sjálfsagt ef það missir föður eða móður og fyrri, ef þú þyrðir að trúa mér fyrir því. Eg hef um þetta efni talað við Þorgrím, og þótti mér hann vel svara, hann [sagði] sér væri nær geði að taka dreng og færði það til orsaka, að meðan hann væri hér við skólann, kynni piltbarn strax fá hér góða undirstöðu í bókmenntum, sem hann síðan ætti að leggja fyrir sig. Stúlka líður, sagði hann, meira við að alast hér upp. Þó verður hún eins, hvað hann og mig snertir, velkomin. Eg herði nú á Þorgrími að svara þér greinilega upp á þetta með póstskipi og læt þig nú leynilega vita, að eg' í þessu vil gjöra það, sem þér er að skapi. Verst er minn góði vilji ekkert getur orkað. Mér hefur dottið eitt í hug. Viltu ekki fala af Þorgrími að lána þér dálítið af peningum. Þig munar að vísu ekki um lítið, en þú þyrftir ekki að borga af því rentur, og engin hætta VæriMþó þú aldrei betalaðir peningana, því þú yrðir þeirra ekki krafinn. Svo stendur á, að Þorgrímur á nú að hefja í Kaupmannahöfn 3 eða fjögur hundruð rd. í reiðu silfri. Þetta tekur Símonsen fyrir hann. Þessir peningar eru hérna að segja það sem hann hefur afgangs af skólaölmusu peningunum, og fjórði parturinn eru kostpeningar frá kennurunum. Ef við höfum oftar þetta ólukku púl á hendi, fær hann aftur líklega anvisning, og hana ættir þú að fala til láns. Þú gjörir í þessu sem þér sýnist. Líka gæti hann skaffað þér til húss þíns kliffisk og tólg til ljósa, en það er illt að koma því til þín, og svo veit Þorgrímur ekki, hvort þú vilt það eða ekki. Ég kem þessu bréfi til þín um leynigang, því eg læt ekki Þorgrim vita, að eg skrifa þér þetta. Með póstskipinu skrifa eg þér aftur bréf, og það les hann horna og miða á milli. - Oft hef eg, helzt þegar eg hef gengið með börnin, fundið á mér dugnaðarleysi og leti til allra sýslana, og eg óttast fyrir það sé eiginlegt óléttum konum. Minn góði bróðir, berðu þig þolinmóðlega, vera má að þetta vari ekki lengi. Mundi óráð að taka bústýru, helzt roskinn kvenmann, og fækka aftur einni vinnukonu. Þó, þetta sér þú nú allt betur en eg, sem öllu ástandi þínu í húsinu er ókunnug. Hér um bil 50 manns eða þó fleiri eru, sem eg nú á [að] hugsa fyrir, hér af flýtur náttúrlega, að eg hef stúlku, sem er eins og ráðskona. Þó verð eg að sjá eftir öllu og skoða matvælin á hverjum. degi og skammta ætíð með stúlku minni þessum hóp. -- Nú má eg hætta og kveðja þig í þetta sinn. Eg skrifa síðar meira ef lifi. Lifðu nú vel, til dauðans þráður af þinni heittelskandi systur

Ingibjörgu Jónsdóttur.

Þú mátt ekki láta Þ. merkja, að eg hafi sagt þér, að hann gæti lánað þér dálítið. Vertu sæll,


