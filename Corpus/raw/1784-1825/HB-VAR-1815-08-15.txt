Gufunesi, 15. ág. 1815.

Góði bróðir!

RÉTT var nú komið að því eg mundi verða of sein og enn er eg óviss um, að seðill þessi nái Thorsteinsen, sem mér þó þykir illa fara. ~ Hafðu› enn sem fyrr mitt innilegasta hjartans þakklæti fyrir þín 3 elskuleg tilskrif, það síðasta með Eyrarbakkaskipi fékk eg fyrst þann 5ta eða sjötta ágúst. Af því fékk eg að vita, að þú hefur ennþá eignazt dóttur, sem þú hefur látið heita í hausinn á mér. Þess vil eg óska henni, að hún ekki kæmi til að reyna mín forlög. Eg vona og, að hin nöfnin megi meira, svo allt fari vel að lokunum. Varla má minna vera en eg muni til að þakka þér fyrir úrið og vínið, samt alla þína nákvæmu viðleitni að gjöra mér gott. Í miklum skuldum er eg nú við þig, hvort sem eg endist til að komast úr þeim. Í þetta sinn skrifa eg þér úr sæng minni. Orsök er sú til þess, að eg um kvöldið þann 11. ágúst eignaðist dreng, þegar eg, sem fyrr greinir, var búin að fá bréf þitt með Eyrarbakkaskipi fyrir þremur dögum. Hvað átti hann að heita? En hvort sem um það var talað margt eða fátt, var drengur þessi Grímur nefndur í höfuðið á þér. Hvað segir þú um það? Eg fæ að heyra það að ári ef lifi. Drengurinn er ofur lítill, en ekki er hann ljótur, að mér finnst. Verst þykir mér, að eg ekki get látið Thorsteinsen sjá hann, því ljósan hefur ekki skilað mér honum aftur. Eins vil eg biðja þig, bezti bróðir, sem er, að láta drenginn minn taka að erfðum elsku og góðvild þá, sem þú frá fyrsta hefur glatt mig með. Ekki er víst eg lifi lengi, og mun það þá koma vel í þarfir. Lítið er nú að frétta. Við lifum hér þolanlega. Allt er óheyrilega dýrt. F iskilítið var í vetur, en gott ár er nú upp á landið. Við hér höfum mikið margt fólk, í allt 15 manns, og er það ekki rétt eftir minni kokkabók. Að vísu er það satt, að Gufunes er sára fólksfrek jörð, og líka fóru til okkar í vor gömul hjón úr grennd, sem fengu okkur bú sitt. Ekki veit eg,'hvað lengi þau verða. Við höfum nú 10 beljur og 30 rollur, og svo höfum við nokkuð af geldskríl fyrir utan lömb. Óþarfa basl þykir mér þessi búskapur, og ekki skyldum við, ef annað gætum, bruðla oss við lán. Það er satt, assessor Thorarensen hefur nú keypt Gufunes af sjálfum sér og betalað það inn í kongsins kassa. Þar af flýtur líklega, að við megum héðan í vor, hvað sem þá tekur við. Hér eru byggingar miklar, en öll hús fallin. Þó held eg, að þau flestu af þeim gjöri sig upp að víðum til. Hér eru kálgarðar og fleira, sem heldur er til þægilegheita. Þó sé eg mögulegt eftir öllu þessu, því svipljót er þessi Mosfellssveit. Mér bregður samt við að missa húsin hérna og hafa svo engan almennilegan kofa, en ekki meira um þetta. Gamli kaupm. Þorkell Bergmann er dauður og Reykdal karlinn - og Faster Guðrún Grímsdóttir, Þorfinns ekkja. Lítið segja þeir hún hafi eftir látið, - maður m[inn] hefur meldað sig að fá ofurlítið eftir hana, en eg held þeir sjái til útláta. Hann minntist og svo á þú værir erfingi Guðrúnar, - þú hafðir að sönnu beðið landfógeta vorn vera fyrir þína hönd, ef til stykkisins kæmi, að kerlingin dæi. En hann hafði þá fengið einhverja nasasjón af, að eitthvað af fémunum hennar mundi innrunnið hjá amtm. Stephensen, þó vissu enga. Stutt að segja, það hefur skilizt á honum, að hann ætli að leiða hjá sér að fást við það framar. Maður sá sér ætíð, hvar hann stígur niður, en þetta hefði [eg] samt ekki hugsað. Það er fleira, sem ekki er skrifað í þessa bók, sem eg gæti sagt þér ef vildi. Þú mátt allt svo gefa einhverjum öðrum fullmakt, máske húsbónda mínum, Etatsráði Stephensen, sem eg heyri nú væntanlegan til Hafnar, eða þá ef þú vilt herða betur á landfógeta vorum. Thorsteinsen er faðir að innleggi því, sem maður minn setti í sýslumann og bað um arfinn fyrir þig og sig og mig, en „ekki held eg samt, að neitt komi. -- Nú, hr. sýslumaður Pétur Ottesen er giftur dóttur Stephans Schevings á Ingjaldshóli, umboðshaldara, sem Þórunn heitir, og skal vera fyrirtak. Jón B. Stephensen, sekreterason frá Lágafelli, er giftur barnsmóður sinni, sem heitir Guðrún Jónsdóttir og var rétt og slétt vinnukona hjá föður hans, og að ætlan minni er hún enginn gæðagripur. Jón á nú tvo syni. Heitir sá eldri Þorgrímur, en sá yngri Björn, í höfuðið á pápa hans. Þorlákur Loftsson hefur og svo eignazt son, sem heitir Björn, og svo eftir þeim sama. -- Í sumar hefur lítið borið á sundurþykkju Símonsens og Þorgríms, og unna verð eg Þ. þeirra sannmæla, að hans hefur verið betra en Símonsens. Hann sýndi Þ. mikið stífan höndlunarreikning, sem án dvalar var betalaður, og held eg þó, að Þ. hafi ekki í fyrri tíð reiknað hvað eina við Símonsen og konu hans. -  artans fegin vil eg verða við tilmælum þínum að liðsinna móður okkar í því mér er mögulegt. Bæði eigið þið það skilið, - og þar um kanntu að vera forsikraður, að eg skal ekki geta verið henni betri og hún skal eiga svo gott, sem efni okkar tilláta, hvað eg og svo vona, að hún kannist við, að hingað til hafi skeð.- Einhvers staðar í ferðum áttu hálfsokka, ekki veit eg samt, hvort eg kem þeim með Thorsteinsen, -- til þess ágæta manns vísa eg þér nú um allar fréttir, sem eg ekki er nú maður til að skrifa. Eg hef vikið kunnuglegar að honum en öllum, sem eg hef ekki haft meiri kynni af. -- Fúsi prestur Eyjólfsson hefur nú við orð að skrifa þér pistil. Gaman er að vita, hvað því illgresi fellur nú til erindis. Ekki hefur hann ennþá fengið prestakall. Árni Davíðsson hefur nú nýlega fengið hvalreka, svo eg held það gangi gleðilega fyrir honum. Hreint er eg nú orðin afhuga að sjá þig framar, en hvað það kvelur mig, frá því segi eg engum. Unntu mér samt, þó eg sé í fjarlægð, og styddu efni mín og minna, ef það er þér mögulegt. Lifðu ávallt lukkulegur og gleymdu ekki þinni af hjarta elskandí systur „ v

Ingibjörgu Jónsdóttur.

Þú verður það fyrsta að eta kjötið, eða í það minnsta láta salta það um. Eg er hrædd um ílátin. Einni kind höfum við nú við bætt, en hún er minnst. Kjötið fer með Sívertsens brigg.


