

[Geir biskup til Bjarna Þorsteinssonar]

Reykjavík (ódagsett).

Nú sé eg það, að helgur andi kemur yfir fleiri en prestana, því hann en enginn annar var fær um að díktera þér þitt seinasta ástúðlega bréf. Lýsing þín yfir þinn kæra sóknarprest er svo rétt og sönn, að ef eg vissi, að það ætti að verða mitt hlutskipti að prédika eftir hann dauðan, mundi eg geyma hana og bæta henni alls óumbreyttri við ævisögu hans. Ef hann Væri nokkuð betur viti borinn, álit eg hann með þeim fyrstu hrekkjamönnum, sem eg hef átt við, og smjaður hans og hrekkír voru það, sem komu honum aftur í prestshempuna. - Rétt lýsir þú líka sira Sveini. Hann er að sönnu persóna miserabilis, en þar hjá sá mesti bölsóti og þrákálfur, sem eg hef átt í höggi við. Þar hjá tjáist hann að vera maður andheitur, svo þú gjörir vel að ota ekki egg við hann. Skratti er að heyra um strákinn jón Ásmundsson, og þykist eg berlega sjá, að honum er ekki við hjálpandi. En hvar fáum við þá annan kieltring frá í hans stað? Hann hefur sent mér reikning fyrir næstliðið fardagaár, koma honum til góða upp á hann : 20, en hann hefur fært þar til útgiftar sendiferðir hingað suður, sem eg ekki sé að við getum antekið. Eg hef ekki komizt til, réttara ekki nennt, að revidera hann, en eg skal gjöra það þegar dimmir nóttina, það er myrkraverk. Hefði eg eins góðan konduite lista og eins sannan og þann sem þú hefur gefið mér yfir þá klerka, sem þú minnist á, skyldi eg ekki vera í vandræðum þegar eg á að skrifa hann til kansellísms. Héðan er nú fátt til frétta. Norðmaður frá Lillesund er nýkominn hingað með timbur, en hvernig honum fer að selja það, veit eg ekki. Kaupmenn sitja kringum hann eins og hrafnar. Bændur standa fyrir utan og mæna til spýtnanna. Áðan heyrði eg sagt, að hann ætlaði að setja allt á auktion. - H. H. liggur kringum lönd og sjó að útvega smápeninga til að borga með Viðey. - Fugla-Faber klagar Þorstein Hreinsson fyrir, að hann hafi viljað kasta sér út á veginum úr Vestmanneyjum og í land, og er Fabers deduction af þeirri sök eitt það merkilegasta document eg nýlega hef lesið, bæði qvo ad materiam og formam.

Reynt hef eg það fyrir löngu, að margir gægjast í seðla mína, og seinast varð eg þess var í sumar. Það eina sem eg gleð mig við er, ef þeir brjóta þau, að eg held þeim gangi eins og andskotanum, að þeim leiðist að lesa þvaður mitt.

Lifðu með frú þinni sæll og blessaður.

Þess biður kona mín og

þinn einlægur vinur

Geir Vídalín.


