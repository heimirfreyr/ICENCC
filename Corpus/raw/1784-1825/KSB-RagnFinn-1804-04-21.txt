
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>[Þingvöllum, 21. apríl 1804]</meta-date>
 Dyggðaríka, hjartkæra systir!

Eg skrifa þér nú þessar línur héðan frá Þingvöllum, hverjar eg sendi með Vernharði m. á Laugarvatni, sem í dag hefir borið til grafar lík okkar í lifinu tryggreyndu og dyggðugu vinkonu, Guðrúnar minnar sál. Halldórsdóttur. Guði sé lof fyrir hennar frelsi. Þar lagðist nafnfræg góð kona í jörðina. Ekki eru hér aðkomandi utan líkmennirnir og við Sigríður mín Guðmundsdóttir frá Meðalfelli. Likmenn voru Vernharður, Einar í Hólum, Bergsveinn i Gröf, Kort á Möðruvöllum og Þórður frá Meðalfelli og Narfi á Brúsastöðum. Þrír kvenmenn úr sókninni eru hér og svo. Ekki get eg sagt þér af máltíðinni, því hún er ekki komin, en bæði er veitt vel kaffi, matur og brennivín þessum fáu, sem hér eru. Þó ekki sé búið að betala líkmönnum, þá má eg fyrir víst segja þér, að hver þeirra á að fá einn rd., og þykir mér það vera heiðarlegt. Ekki get eg í þetta sinn skrifað þér orsakir til þess, að prófasti eður fleirum var ekki boðið. Guðrún mín sál. var með sömu heilsu og fyrri þar til um nýár, þá skipti fljótlega um heilsu hennar. En með sjö vikna föstu þyngdi henni mest, og síðasta mánuðinn var vakað yfir henni. Eftir því sem presturinn segir mér, þá heldur hann að hennar dauðamein hafi verið lifrarveiki, því síðustu vikuna hafði hún fengið þrjú uppköst, sem hafði verið mórauður korgur og nærri því auðþekkt lifrarstykki. Hennar þægð og þolinmæði annála bæði hann og aðrir, og eftir því sem eg hefi næst komizt, held eg vel hafi verið með hana farið, allra helzt þegar henni lá mest á. Ekki get eg nú sagt þér meira. Mér líður allt bærilega og nógu vel, guði sé lof. Farið er að fiskast vel í Keflavík, Leiru og Garði, líka nokkuð á Nesjum - - -. Guðrún mín sál. burtkallaðist þann [14.] apríl, en var grafin í dag þann 21. 1804.

Sr. Benedikt Árnason á Kvennabrekku hefir fengið Reynivelli, Grímur Ólafsson er dæmdur frá lífinu og mágkona hans, Þrúður Dagsdóttir, en kona hans á að vera fjóra mánuði í tugthúsinu. Sáluð er Mad. Vídalín og Þóra í Skildinganesi kona Jóns. Eg er nú ferðbúin og vertu æ sæl. Nú er eg búin að skrifa þér sumt tvisvar. 
