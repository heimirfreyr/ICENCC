
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>25. júní 1802</meta-date>
 Dyggðaríka, hjartkæra systir mín góð!

Elskulegt tilskrif þitt með Tómasi þakka eg þér, systir mín góð, hjartanlega sem aðra þína staðfasta systurdyggð við mig og mína, hvað guð minn þér bezt endurgjaldi. Mér líður sem vant er allt meinlitið, lof sé guði minum. En þó eg sem aðrir eigi nokkuð örðugt í þessari bágu tíð, er það þó allt enn nú þolanlegt. En engin bágindi sé eg vissari fyrir mér, ef eg lifi, heldur en smjörleysið, en það tjáir samt ekki því að kvíða, guð er vís til að hjálpa, þó eg sjái þar öngvan veg til, þar flestir eru eins bágstaddir með það. Nú fæ eg, systir mín, eitt trog í mál undan sex kúm, og þykir mér lítið, og er þó heldur lakara hjá sambýliskonu minni, því hennar kýr eru magrari, og svo er allsstaðar að heyra, því hér er jörð mikið gróðurlitil, og þó heyri eg af bréfi þínu, að ekki hefir verið betra fyrir austan. Guð sjái bezt til okkar, hann mun því öllu vel til vegar koma. Ekki veit eg annað en skiptin byrji hér um þann tíma, sem bróðir minn Steindór skrifaði mér, að hann mundi hér koma, því eg hefi öngva frekari vissu um það fengið síðan. Magnús er nú fyrir sunnan, og þykir mér víst, að hann verður ekki kominn áður en Tómas fer til baka. Eg vildi skiptin væru afgjörð, hvernig sem fer, og þó ekki sé nú vel hægt að taka á móti soddan gestum. Allt fer samt einhvernveginn. Öngvum treysti eg betur, systir mín góð, að hjálpa mér en þér, þú hefir bæði fyrr og síðar .sýnt mér augljós merki til þess, að eg má það, og það helzt, þegar mér hefir mest á legið. Eg ætla ekki að brúka neinn fagurgala um það, guð veit bezt, að eg hefi þó tilfinningu bæði um það og annað. Ekkert get eg þér nú í fréttum skrifað. Siglingin er alltíð að fjölga í Reykjavík, um næstliðna helgi lágu þar 17 skip, en tíðin er þó hin sama, og er þó sagt, að þeir muni með framtíðinni ætla að setja upp vörur sínar. Prestur minn messaði næstliðinn sunnudag í Saurbæ og reið hann svo undir eins upp að Leirá að sækja nýju messusöngsbækurnar, svo eg tel víst, að hann byrji hér með hann á næstu helgi. Kona hans reið úr sömu ferðinni upp að Hvanneyri, sjálfsagt að vitja um söðulinn, og víst held eg hann verði sjáandi, þegar hann kemur, ef það verður nokkurntíma. Eg er hrædd um, að eins fari um belti þitt hjá Jakob, eg held það verði í síðasta sinn, að eg kem smíðum til hans. Vertu nú, systir mín góð, með börnum þínum af mér guði bezt beföluð, að tillagðri hjartanlegri þakklætisheilsan minni til þín, sem er meðan lifi þinnar staklegu systurdyggðar einlæglega elskandi systir

Ragneiður Finnsdóttir.

Vel gjörir þú, systir mín, að lofa kerlingunni Ingibjörgu minni að vera. Eg þakka þér fyrir það sem annað. Það er þó rækt í karltetrinu að vilja ekki skilja við hana. Ætíð blessuð. 
