29. marz l805

Eftirskrift. Ég endaði seðil til þín í gær, sem eg kom í póstkassann, og hafði eg tínt í hann það, sem eg mundi fréttnæmt, en þó hafði eg ekki minnzt á sjálfan mig með einu orði, enda er fátt frá mér fréttnæmt að segja. Eg lifi við það sama, hef ekki enn liðið nauð, þó heldur sé nú lítið um skotsilfur, en hvað eg á að gjöra til sumars, ef koll. ekki vill hjálpa mér, veit eg ekki rétt vel. Heilsa mín hefur verið góð, þegar eg undan tek skab, mest á fótunum, og eins skapsmunir mínir. Þó hef eg oft saknað míns góða litla B[jarna], jafnvel þótt piltar mínir séu mér í Öllu þægir og eftirlátir. Gunnar þykir mér nokkuð daufur og seinn, en Jón vel fljótur og framgjarn, en báðir standa fyrir bótum. Öllum hefur hér samið með bezta slag í vetur, og veiztu að mér er það gleði. Þorgrími litla líður vel, og Halldóri fer nokkuð fram. Mönnum er nú farið að litast miður á greifann en fyrri, ekki sízt Kolvig, enda trúi eg honum allra manna bezt. Byfógeti er af öllum afhaldinn, en lakara orð fær kona hans. Assessor Einarsem er flittig og slítur í krafti, þó lofar hann mér eins og vant er að eiga bróðurhlutann af fællessökunum, ekki sízt í þetta skipti, og hefur það tafið mig mikið, svo eg kemst nú ekki til að skrifa Páli og Guðbrandi, sem báðir eiga bréf hjá mér. Heilsaðu þeim samt hjartanlega, og bið þá ekki að reiðast mér, eg skal bæta mig síðan, ef eg lifi svo lengi. - Ef þú verður var, að kans. ætli að sýna mér nokkra líkn og jafnvel hvort sem er, þá kom þú innlögðu bréfi til Ludvigsen á framfæri, og berðu þeim góða manni kveðju guðs og mína. En lifðu sjálfur sem eg ann þér, og mundu á stundum til þíns einlæga vinar

Geirs Vídalíns.

