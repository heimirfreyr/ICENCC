
<meta-info>Ragnheiður Þórarinsdóttir til Gríms Jónssonar</meta-info>
<meta-date>Hlíðarenda, 4. september 1814</meta-date>
 Allra bezti Grímur minn!

Þann 1. september meðtók eg þitt elskul. bréf frá þá nýlega komnum Lambertsyni á Eyrarbakka, hvert bréf og ógleymanlega tryggð þína eg þakka hjartanlega og bið minn góða guð að gleyma þér aldrei, í hverju standi þú átt að stríða í þessum heimi. Stutt er bæn mín, en þó mun guð heyra hana. Eg þakka guði, að hann leiðir þig stórslysalaust í því standi þú ert, en það er líka von, því þú varst gott barn, en þó hann gæfi þér eitt sinnislag eins og hverri sinni sköpun. Hver veit, hvað hann hefir ætlað sér með þig? Nokkuð er komið, en ef þú verður gamall, þá muntu sanna fleira. Það er hvorttveggja, þú ert prests son, enda er prédikunar andi í bréfi þínu. Eg er ei prests dóttir, enda prédika eg ei stórt, en alltið hefir mér verið vel við presta. Hvað hugsar elskuleg kona þín að eiga ekki drenginn, því þú átt stúlkuna, stuttleita og eftir þinni mynd. En guð ræður, átt þú að segja, hvað sem eg spauga. Hvað á eg þá að masa? Þeir ótal mörgu stúdentar, sem sigla í ár af landinu, segja þér fréttir, og líka systir þín, sem nú er orðin húsfreyja á Gufunesi, harðgíft hr. gullsmið Þorgrímí. En það bað eg bróðurson minn, Þórarinn Magnússon, að segja þér kveðju mína kærlega, ef hann fyndi þig. Þá hafði eg ei manndóm að senda þér eina linu. En nú fékk eg allan manndóm, þá eg fékk bréf þitt, ef þú einasta getur lesið það eg pára. Það er svo guði þakkandi, eg sé vel svo gömul, en það er verst, að þá eg vil pára, þá er hugurinn fljótari en höndin, en eg hefi haft bágt í handleggnum undir 30 ár. Þó hefir guð gefið mér þolanlega heilsu síðan eg hingað kom. Þú segir, að Etatsraaden hefði getað lofað okkur Guðrúnu minni að hokra saman. Eg var ei orðin maður til að róla það eg þurfti. En hver vill segja við guð, hvað gjörir hann? Þá hann sá, að peningar okkar Guðrúnar minnar hrukku ei fyrir mjölkaupum, þar ein tunna var á 24 dali, en eg mátti leggja okkur til fjórum manneskjum fjórar tunnur um árið, en eg hafði ei nema 25 af kóngsins kassa, en hún 36, hvar áttum við þá að taka allt smjör og tólk til ljósa, og nokkuð til klæðnaðar? En guð sá betur fyrir samastað handa báðum okkur. En hún hefir verið svo heilsulasin nærri um heilt ár, að við hefðum ei getað haft soddan aðhjúkrun hjá sjálfum okkur eins og hún hefir haft. En eg hefi átt svo gott, að eg hefi ei átt svo gott á ævi minni, að mega lifa hugsunarlaus um líf mitt, og atlæti mannanna gott. Mig minnir eg skrifaði þér í fyrra, hvað mörg væru börnin, og þá tók guð til sín Sigríði, 22 ára. Voru þá eftir Kristín, 17 ára, og Rannveig, 16 ára, og litli Skúli 9 ára og Gunnar 7 ára (bróðursonur hennar), auk nöfnu minnar, sem er gift fyrir tveimur árum norður í landi, og Guðrún á 19. ári giftist í sumar í júníó sr. Sigurði Gíslasyni frá Brekku á Álftanesi, þangað kominn frá Odda, svo þau voru bræðrabörn, sr. Sigurður og Guðrún. En Mad. jórunn Sigurðardóttir frá Hlíðarenda, móðir sr. Sigurðar, tvígift, rík, og hann fékk brauð austur í Skaftafellssýslu, Þykkvabæjarklaustur brauð, en heitir á Mýrum (klausturjörð) þar presturinn býr, og eru engin kúgildi fylgjandi Mýrum. Bróðurdóttir mín, Guðrún, prýðilega fötuð. Maður hennar gaf henni, áður en átti hana, vænt, gyllt belti, væna, gyllta ermahnappa, en í morgungjöf 17 hundruð í jörðu, bréflega, með þeirra beggja nöfnum og signetum undir. (Skilur þú nú?) Sr. Sigurður átti alla búshluti nema smíðatól, en hann hagur vel. Hann átti eina kú og sex hesta. Bróðir minn gaf dóttur sinni til giftingar (hún átti væn reiðtygi) einn hest vakran og velgengan, tvo púlshesta með reiðingi, klifbera og tvenn reipi, tvo folalds kapla með folöldum, tvær kýr, tvo kvígukálfa, alda í vetur, og sex ær með lömbum, og sitt af hverju, smiðatól að smíða í smiðju, handöXi, skarÖXi, sög, járnrekstrar sleggju. Hún Steinunn mín, móðir hennar, gaf dóttur sinni tvo potta, einn lítinn teketil og sitt af hverju tagi, sem hann átti ei og búrið þurfti við, þú skilur það, og hann keypti um 20 sauðkindur og tók til byggingar tvær kýr, og henni voru gefnar fimm ær af bæ, svo þau fóru með héðan austur 24 ær, það eru fjögur kúgildi, og fimm kýr, níu kúgildi í allt, og átta eru manneskjur, sem þau eiga fram að færa. Svo gamlir menn hafa sagt, að til sveita hafi menn nóg að fæða einn mann með tveimur kúgildum, en hvað menn hafi meira, þá mega menn græða. Það er nokkur þörf fyrir mig að pára þér þetta, eins og þú verðir búsitjandi á Íslandi. En af því þú ert ei búinn að týna þínu móðurmáli, og það gengur hreint yfir mig, þá para eg þetta, og af því virðir allt svo vel fyrir mér. En ef þú lifir og skrifar mér, þá láttu fréttafróðara bréfið um kónginn krýnda í Norveg og Bonaparte vera, bróður mínum til gamans. Er búið að krýna kónginn vorn? Líttu í almanak þitt, hvenær eg byrja bréf þetta, nú er eg uppgefin í handleggnum, og það er nú eftir annríkis eiginlegleikunum að skrifa ekki nema á helgidögum. Amen.

Guð gefi þér góðan dag. Nú er sá ll. september. Eg hefi ásett að senda blað þetta á Eyrarbakka, því héðan er ei ferð suður í Reykjavík nema á óvissum tímum. Það eru nú á Íslandi nógar sýslur liðugar, enda vænti eg þeir nýmóðins mennirnir hafi ei lyst til þeirra, þeim þykir þær fátækt brauð. Það eru Gullbringu, Kjósar, Snæfells, Barðastrandar, Ísafjarðar, Húnavatns og syðri partur Múlasýslu. En það sigla stúdentar, Ólafur Hannesson frá Odda, Þórarinn (svo gott sem héðan) Magnússon, Guðmundur Bjarnason frá Sviðholti, Otti Guðmundsson frá Gufunesi, Þorleifur Guðmundsson frá Kálfatjörn, Þorlákur Björnsson, bróðir landfógeta Sigurður, Ólafur Magnússon og Sveinbjörn Egilsson frá Viðey, Ólafur Stefánsson frá Hvítárvöllum, bræður, Ólafur og Sigurður Stefánssynir frá Möðruvöllum. Fleiri man eg ekki. Þórarinn Magnússon fór héðan í fyrra norður að Munkaþverá til móður sinnar, Mad. Ingibjargar Hálfdanardóttur skólameistara á Hólum, því hann var dimitteraður í fyrra og vildi ei hér vera, en hugsaði, að móðir sín mundi hjálpa sér til siglingar, því hún ein hefir allt Munkaþverárklaustur og er ekkja Magnúsar sál. Thorarensens bróður míns. En hingað kom aftur fyrir þénara til bróður míns stúdent Einar Pálsson frá Þingvöllum, og hann sagði mér, að þú hefðir skrifað sr. Vigfúsi á Heiðarbæ mikið Vinsamlegt bréf, og gjörðir þú það mikið vel, því af því hefir hann mátt sjá það og skammast sín undir eins, að þú skyldir virða hann nokkurs viðtals, því það segi eg satt, að mig minnir hans væri sökin, en þín ekki. Nú man eg ekki meira að rugla í þetta blað, sem eg bið þig, Grímur minn, að forláta. Eg á að heilsa þér [frá] elskulegum bróður mínum og konu hans. En þig sjálfan kveð eg með elskulegri konu og dóttur þinni hugheilum ástarkossi. Guð varðveiti þig og þína sér til dýrðar, en þér til sóma. En eg “vil vera þín elskandi

R. Thorarensdóttir

76 ára.

P. S. Ekki veit eg hvort sr. Vigfús skrifaði þér aftur.




