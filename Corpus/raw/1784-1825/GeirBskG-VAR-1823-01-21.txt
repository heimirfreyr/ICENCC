

[Geir biskup til Bjarna Þorsteinssonar]

Reykjavík, 21. janúar 1823

Ástarþakkir fyrir þitt að vanda ágæta bréf með enin þínum úr Jöklinum, hvern mér enn nú ekki hefur auðnazt að sjá augliti til auglitis.

Frá oss er nú sárafátt í fréttum að segja, því hér hafa um hríð verið eins og sagt er að verða muni í eilífðinni, hvergi umbreyting eða umbreytingar Skuggi. Frá jöklinum hefur ekkert frétzt í langa tíma, eins og hér ber nú minna á reyk úr honum upp yfir fjöllin en áður. Mikið þótti mér þú til vinna að heyra Svein klerk á Laugarbrekku á jóladaginn, er þú lagðir út í það veður, sem þá var, því hér mátti heita, að hvorki væri reitt né gengt. Braut hér þá plankaverk nærri því allsstaðar, rauf hús og hey og bramlaði skip og báta. Þó varð skaðinn minni en von var á, því fólk var allt á ferli og viðbúið að bjarga.- Allt fram á jólaföstu var hér ágætur afli, mest af stútungi, og það að kalla mátti uppi í landsteinum. Siðan tók fyrir gæftir til þess 13. í þessum mánuði, aflaðist þá vel í 2 eða 3 daga, en í gær aftur lítið. Frá sólstöðum og til þess 13. janúar einlægar þíður með stormum á milli. Nú spakara veður með frosti og ekki rétt gott á jörðu. Norðlendingar úr Húnavatnssýslu komu hér fyrir skömmu, sögðu þeir þaðan sól og sumar.

Eg vorkynni greyinu sira Ásgrími að borga bæði allan kostað af málhraki hans sem nú, að leysa héraðsaktinn. Því þó hann sé sá auðmaður, sem sumir hafa meint, en eg aldrei trúað, hrekkur þó fé hans víst ekki til að borga það allt. Eg hef komið að máli við Finsen um að taka sök hans að sér fyrir synodal rétti, og færðist hann undan og bar fyrir annríki sitt. Hefur hann í því efni mikið til síns máls. En eg sagði honum, að hann gaeti aldrei orðið frí fyrir annaðhvort að verða settur til að forsvara karlinn eða til að ákæra hann, og væri þá betra að dansa viljugur, og held eg að hann taki málið að sér. Annars vildi eg óska, að Ásgrímur veldi hina götuna og gengi suplicando til verks. Skyldi eg þá reyna að styrkja mál hans hvað eg mætti og gæti, því raunar hefur mér aldrei verið illa við hann, þó hann hafi verið brellinn á milli.

Illa fellur mér að verða að selja aftur húsgreyið, en varla mun nú annars kostur, síðan eg ekki fékk húsleiguna, eins og eg varla býst við að fá það borgað, sem eg hef kostað uppá það síðan eg keypti það í sumar var, og er það, jafnvel þótt það sé engin reel reparatio, hlaupið í nokkra peninga. - Mikið vorkynni eg þér og frú þinni ekkert viðunanlegt hús að hafa þar vestra, og kom mér í hug, þegar eg las ósk þína að eiga annað eins hús og þetta, það sem Jyden sagði: Saa har du d . . . . hjemme.

Það var satt, að eg varð mótlættur af bréfi þínu Viðvíkjandi láninu til hlutaðeigenda í Ásgrímsmálinu, og sé eg, bæði nú og þá, að þú hefur mikið til þíns máls, sérílagi, qvo ad materiam, þó eg þykist og kannske mundi kunna að berja nokkuð í brestina, svo sem þann drátt og kostnað, sem það hefði orsakað, ef legáti réttarins hefði orðið sendur til baka erindislaus, en að forskudet ekki varð of mikið, sýnist mér sannað a posteriore. Hitt var ótilhlýðilegt, að þeir herrar, Bonnesen og prófastur sira Grímur, ekki vildu deila forskudinu með veslings Páli, sem mér þótti bezt allra til þess kominn. Því einu vil eg heita þér, ekki að krefjast forskuds in casu simili, frá hverjum guð varðveiti þig og mig og alla oss, nema þitt skriflegt samþykki til komi, og þykir mér einka vel, að við þannig riðum endahnútinn á þessa misklíð. Namnulla salus bello! Geymum hana til að hlægja að, ef guð ann okkur að sjást aftur lífs.

Uppáteiknun þin uppá reikning klerkanna skal verða mér norma, nema ef eg, eftir þinni bendingu, kynni að gjöra þá Grím og Pál að minnsta kosti jafna þeim frómlynda Hjaltalín. Mér sýnist þeir góðu menn kynnu að hafa þolinmæði um sinn.- Fyrir þá tilsendu peninga þakka eg þér ástsamlegast, þeir komu mér í sannleika í góðar þarfir. Illa er það, ef stiftamtmanns og mitt lögmál um hospitalshlut af fuglum skyldi vera vitlaust, en mér sýnist hospitalið eigi quota eða hlut í öllum fuglum sem veiðast, hvort sem það er heldur í iðrum jarðarinnar, í klettum og björgum eður á rúmsjó. - Silfurverðinu sleppi eg næsta gjarnan, því mér þykir nóg af þessum nýju ríxsdalanöfnum, þó eitt falli úr sögunni. Af publ. bréfi mínu vona eg þú sjáir, hvernig stendur á þeim 33 rbd. til Bonnesens, og sé eg varla eður alls ekki kost að hospitalið sleppi fyrir þeim. Hitt væri mér sérdeilis kært, að jón Hák. vildi nokkuð lægja seglin, því sá þorpari hafði í fullu tré meðan amtmaður sál. Stephensen lifði.

Okkur hérna líður við það sama. Kona mín alltaf heilsutæp, eg eins og Steigar-Þórir, heill á höndum, hrumur á fótum. Fjárhagurinn eins og hann er vanur, auk annars óþægilegs.

Lifðu með þinni góðu frú og litla syni sæll og blessaður um aldur og ævi, og unntu mér að njóta þíns vinfengis meðan við báðir vinnumst til.

Þinn

Geir Vídalín.

Í gærkveldi frétti eg eftir manni að austan, sem var nýkominn í Keflavík, að gosið úr jöklinum skyldi hafa farið daglega minnkandi síðan á jólum, og nú seinast hefði hann engum sandi eða bleytu spúð.


