

Breiðholti, 24. ágúst 1820

Eg geri nú ráð fyrir, að eg mót venjunum verði nokkuð langorður; leitaðu því hjá þér í tíma að allri þinni þolinmæði svo þú örmagnist ekki á leiðinni. Það er þá hið fyrsta, að eg þakka þér innilega fyrir elskulegt tilskrif, það var bæði ágætt í sjálfu sér, og líka gerði atvik nokkuð mér það enn kærkomnara en það liklega annars hefði verið, nl. þetta, að eg beið þess þangað til fyrir löngu var vonlaus orðinn um að fá nokkuð bréf frá þér í ár, og svo lá innan í því bréf frá St. m. Fata bréfs þíns veit eg ekki gjörla, en það fannst af bendingu niðrí púlti Sívertsens yngra í Reykjavík snemma á slætti. Eg þykist merkja á bréfi þínu, að þú ekki fríkennir mig fyrir að hafa lesið bréfið frá Odda, því þú gefur mér leyfi til að opna og lesa bréf kærustu þinnar. Um þess háttar getur engin vissa fengizt né gefizt, og því skal eg ekki tefja við það efni. Þú hefir annars gefið mér það leyfi, sem eg ætla ekki viljandi að færa mér í nyt, en þótt eg ásetji að vara mig framvegis, þori eg ekki að fortaka, að mér enn nú verði óviljaverk.

Þér þykir bréf mitt það í fyrra haust vandlætingasamt og alvörugefið viðvíkjandi O. F. Eg man nú ekki hvað eða með hverjum orðum eg skrifaði, en trúi þér vel til þess, því mín tilfinning mun hafa ráðið fyrir, og eftir þeim siðum, sem hér tíðkast, sýndist það nokkuð hart, sem gaf mér tilefni til að skrifa; og þó sá siður væri hér, sem þú segir sé ytra, að hinn óæðri kveður þann æðri, þó þessi ferðist en hinn sé kyrr,  sýnist náttúrlegast, að ekki sé farið i strangan reikning um þess háttar inter fratrib. Í hinu er eg þér samdóma, að Skepnan eigi ekki að dæmast eftir skinninu, og er viss um, að þó þetta færi svona, munir þú eins fyrir það, í því sem er verulegt, vera bróðir þess manns, sem er bróðir kærustu þinnar og í mörgu er heiðurs og elskuVerður þó hann ekki væri algjör, sem fæstir munu geta hrósað, sér af. Þú verður líklega búinn að frétta áður en þessi seðill berst þér, að Finsen er nú giftur, qvod feliX faustumque sit! Vorkenni eg þér það, að á þig fékk mikið, hvað illa A. Vídalín tókst ferðin; öllum sem þekktu foreldra hans og þeirra mörgu mæðudaga mun hafa sviðið, og ekkert held eg fyrir þau hafi komið, sem þeim hafi verr fallið. En það versta er, að hér er ekki gott úr að bæta, margra hluta vegna. Mikið er bágt að ráða fram úr hlutanna flækjum og forsjónar vegum á þessari jörðu, og ótrúlegt þykir mér, að tilvera manna sé á enda, þegar lif þetta þrýtur, í hverju sumir beztu menn sýnast dæmdir til eintómra rauna. Því þó sumir séu svo gerðir, að raunirnar séu þeim sannarlegt hnossgæti, eru hinir ei fáir, sem plagast undir þeim og uppgefast. Eg get aldrei hugsað til mæðu biskupsins og frúarinnar án nokkurskonar vemodighed. Langtum minna afficerar mig mótgangur assessors, sem þó margir nú vorkenna, að í þriðja sinni leitar forgefins kvonfangs. Amtmaður er búinn að synja honum ráðsins, sem til stóð á Leirá, og hefir tekið dóttur sína heim, svo hún sé undir hans eigin umsjá framvegis. Sagan segir, að hann hafi citerað assessor til sín út í Viðey, sagt honum að hann enn stæði við orð að gifta honum dóttur sína, þegar það væri hennar Vilji. En til sannindamerkis um, að henni væri ekki framar það í hug, skyldi hafa verið produceruð skrifleg fullmagt frá henni til föðursins að uppsegja assessor, og sem factiskt bevis var undir eins afhent brjóstnál og hringur, sem hún var búin að taka við af assessor. En nú segir sagan, að þetta hafi fram farið í Viðeyjar kapellu, og er mér næst geði að álita það nokkurskonar vanhelgun á guðshúsi. En eg vænti þið juristarnir séuð í þeirri grein meir liberal, að minnsta kosti er þess ei getið, að proprietarius hafi bannað kirkjuna, og vissi þó til hvers hún átti í þetta sinn að brúkast. En veiztu hvað assessor er nú að mynda sig til? Hann ætlar að biðja frökenarinnar í Viðey. Hjaltalín, hans aldavin, hefir innbyrlað honum, að það muni vel lukkast, og því einungis, að fólk þar girnist hann fyrir mág, hafi verið hindruð gifting hans þaðan, hér og þar. Eg er á hinni meiningunni, að það kosti hartnær hans líf að nefna slíkt þar.

Fréttnæmt frá landi voru man eg ekki nema þennan höfðingja ríg, sem staðið hefir i yfirréttinum. Þú getur nærri, að nýfallnir fleiri hæstaréttardómar ógleðja ekki justitiarius, sem í þeim fær frægan sigur einn eftir annan.

Stiftamtmaður vor er aldavin þeirra allra, eins og hann í öllu sýnir sig góðfúsan og fylgislausan, en hefir máske sína þanka fyrir sig og horfir á leikinn. Allir sýna honum og tilhlýðilega virðingu. Mest ætla eg samt stiftamtmaður haldi af landfógeta okkar niðri, og máske hann geri ekki rangt í því. - --

Hvað stiftsbiblioth. líður veit eg ekki. Kassarnir eru komnir og protokoll tilbúinn, en ekki er farið að registrera bækurnar; eg vil ei bjóðast til þess fyrr en í seinustu lög. Heyrt hefi eg, að Thorgr. Thorgrímsen eigi að verða bibliothekarius. Biskupinn segir mig illa situeraðan til þess eins og satt er. Þó skal eg gefa því auga, hvernig farið verður með bóksafn þetta. - --

Nú er það seinasta skip að klára sig, og í dag, sem er sá 30. ágúst, ætluðum við að halda félagsfund, en margt vill nú koma saman til hindrunar, því lektor minn, annars ógleyminn maður, kom fyrst kl. 2 e. m. protokollslaus, og nú er maður að sækja hann, svo verði þingað í dag, er eg hræddur um sól verði farin af himni þegar þingið endar. Eg hefi annars séð hjá féhirði vorum á hvað stórri summu þið eigið von frá oss, og er hún í sannleika furðanlega lítil, máske rúmt hundrað dalir alls og alls i tillögum. Þar af getur þú ráðið, hvernig ástatt er vorum efnum og hvort til nokkurs muni verða að byrja á í bráð að prenta hið mikla árbókaverk Espólins. Kvæði höfum við nokkur til, en hvað lízt þér um að láta prenta þau hér? Þá spurning berum við nú undir ykkar úrskurð. Eg veit conferensr. muni fús til að láta prenta, og fyrir viðlíka kaup og viðgengst ytra, en heldur er honum meira í mun að við bestillum pappír, og sýnist mér það í raun réttri eins gott; við vitum þá hvernig pappírinn er, bara við höfum ykkar góðu aðstoð til að innkaupa hann. Þó er eitt athugavert, sem eg enn ekki hefi munað til að nefna, hvort nl. hér fæst latínustíll nógur, því þú manst hvað Rask okkar þótti umvert, að hann aðeins væri brúkaður af félaginu, og eg býst við hann þekki það ekki fyrir sitt barn, ef gotneskur stíll er upptekinn.

Eg ætla annars að tala lítið um félag vort, því það má heita hálfdautt og þaðan af verra hjá oss, og þess helzti og nær því einasti styrkur héðan af verður, ef bækurnar geta gengið út, það sem fyrir þær fæst. Um það er nú í áformi að skrifa ykkur rækilega skrá, því það er höfuðatriðið.

Ekki skrifa eg Rask okkar nú, bið þig einasta láta mig frétta það sem þú til hans fréttir með hentugleikum. Hér meðlagt bréf til Einars bróður mins fel eg þér til ens bezta. Bið þig í vor, ef getur, hugsa til mín með Eddurnar, og vertu nú blessaður. Kona min biður að heilsa þér og óskar þér góðs brauðs strax NB á Íslandi. Eg vil ætíð reynast þinn einl. vin.

(Endað í Rvík þann 30ta aug. 1820.) Á. Helgason.


