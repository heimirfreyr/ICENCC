
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>Meðalfelli, 13. ágúst 1798</meta-date>


Dyggðaríka, hjartkæra systir! Minn góði guð sé þín unun og aðstoð í öllu þínu mótlæti.

Eg þakka þér, systir mín góð, allt þitt systurlegt dyggðaríki og velgjörðir við mig og mína, hvað guð minn þér og þínum bezt endurgjaldi. Einnig þakka eg þér elskulegt tilskrifið, hvað allt mig skuldbindur að elska þig meðan lifi. Mér og mínum líður allt bærilega, lof sé guði. Héðan er ekkert annað í fréttum að skrifa. Nýlega deyði Sigurður litli Gíslason í Nesi úr andarteppu hósta, sem þú munt áður frétt hafa, og um sama bil fæddist vicelögmanni Gröndal og hans frú dóttir, sem heitir Helga. Þerrileysi hefir hér mikið gengið allt til þessa, svo hér í sveit liggja öll tún undir töðum. Guð minn bæti þér bezt þann skaða, sem þú hefir fengið við burtkallan Valgerðar sál. Þórólfsdóttur, sem eg heyri að nú sé sáluð. Það er ekki gott að fá soddan hjú sem hún var.

Nú loksins sendi eg þér, systir mín góð, fötin þín og svuntuhnappa þína, einnig afgang litarins. Saumurinn kostaði eins og Mad. Guðrún sagði í fyrstu, og sendi eg henni strax í vetur 10 rd. courant, og var hún með það vel ánægð. Hnappaefnið sendi Magnús minn Helga gullsmið, en hann treysti sér ekki vegna sjónleysis að gjöra þá, kom þeim svo fyrir hjá Þorbirni, sem þá hefir smíðað, og læt eg bréf hans hér með fylgja. Ekki held eg hnapparnir séu illa gjörðir, nema ef þér kann að þykja laufin of lítil við stærð hnappanna. Skjóðan, sem utan um fötin er, vildi eg kæmist til systur minnar, Kristínar í Oddgeirshólum, því hún á hana hjá mér. Forláttu nú, systir mín góð, allt þetta, einnig línur þessar, sem endast ástar- og þakklætisheilsan okkar Magnúsar míns og dætra okkar til þín og barna þinna, að tillögðum hugheilustu farsældar óskum. Eg er meðan lifi þinnar systurdyggðar af hjarta elskandi systir

Ragneiður Finnsdóttir.

Með sýslumanni Jóni Guðmundssyni fékk Magnús minn bréf frá Finni litla. Þá segist hann, mitt í maí, hafa fengið bæði Regents og klaustur og tvo ajydska stúdenta fyrir camerata, hvar af annar sé gratisti. Segir hann þá báða mikið skikkanlega, og sér líki við þá í bezta máta. Sér hafi og síðan liðið í æskilegasta máta. Bróðir minn jón skrifar Magnúsi mínum, að Finnur litli muni taka examen philosophicum í haust, og það þriðja að komandi vori, ef lifir. jón Jónsson frá Görðum er í næsta verelsi við hann, honum gekk og svo mikið vel til deposits og er í miklu afhaldí. Hann fékk það pláss á Regentse, sem Guðmundur Bjarnason var á, hver nú skal vera í allra slettustu kringumstæðum og vera búinn að setja til ógrynni peninga, hvað mest skal hafa orsakazt af spilum. Guð minn góður varðveiti Finn litla bæði frá því og öðru, er honum mætti verða til hnekkis eður gæfuspillis. Vertu ætíð sæl og blessuð, systir mín góð.



 
