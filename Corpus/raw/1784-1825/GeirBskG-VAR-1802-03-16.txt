[Geir biskup til Steingríms Jónssonar]

[Lambastöðum, 16. marz 1802]

Veleðla elskulegi Vin!

Siðan eg seinast hripaði yður í haust hef eg meðtekið frá yður tvö bréf, það eina með Stykkishólms skipi og hitt með póstskipinu, bæði eins ástúðleg og vant er frá yðar hendi. Þeim fylgdi og continuation af Iversens Avisere. Yðar góði framgangur í Videnskaberne gleður mig í sannleika hjartanlega, og er eg viss um, að þér munuð enda yðar akademíska tour með sama heiðri og þér hafið byrjað hann.

Fréttir héðan eru fáar nema harðindin, og er þar hjá svo aftalað með okkur Stefáni mínum, að hann skrifi allar alþýðufréttir, en bróðir minn Jón hefur lofað að skrifa yður það, sem hann man af þeim exentriscu nýmælum, sem hann oftast man betur en allir aðrir. Verður því mitt hlutskipti lítið eður alls ekkert, því vor íslenzka literatur hefur enga merkilega viðbót fengið síðan sálmabókin kom út. Hefur það líklega orsakazt bæði af því, að hún var strax lögð upp aftur með stærri stíl, líka hinu, að justitsraad Stephensen lá lengi í vetur haett haldinn og er honum fyrir skömmu batnað. Að um þessa bók séu felldir margir og fráleitir dómar, þarf eg ekki að segja yður, því á meðan aðrir finna í henni guðlast og trúvillur, er hún sumum það rétta og einasta evangelíum. Sumir sakna í henni djöfulsins og hans freistinga, hinir þeirra mystisku talshátta um Jesú blóðs og unda friðþægjandi etc. kraft, og í því efni hef eg fengið rétt nýlega alvarlegan pistil frá einum prófasti fyrir vestan Hvíta, sem bæði er skáld og þar hjá attestatus, og býst eg við, að þessi muni þó ekki verða sú einasta kritik, er eg hlýt að svara.

Um skólaásigkomulag vort get eg nú varla fengið af mér að skrifa, það er í öllu efni slæmt, nema því einu, að kennendurnir gjöra hvað þeir geta. Húsið er nú að falli komið og helzt of óþétt, og vegna hallæris býst eg ekki við öðru, en að skólanum muni verða sagt upp um eða strax eftir næstu páska. Eg hef áður beðið kansellíið um virkilegan rektor í staðinn fyrir rektor G. Thorlacius, sem ekki er lengur orðinn fær að gegna embætti sínu, og eins og þér vitið hefur forréttað það fyrir adjunctum, en það hefur engu svarað til þess. Kannske það bíði til þess að báðir skólarnir combinerast, ef annars á að verða nokkuð af því. Dauðsfall amtmanns Vibes veit eg allir skrifa yður, líka hitt, að kammerraad Erichsen sé trúlofaður elztu dóttur hans. Margt er nú talað um það, hvort þeim herrum í landsyfirréttinurn muni verða uppálagt að búsetja sig í Vík eður ekki. Þeir munu flestir fara þangað eins fúsir eins og draugarnir frá Fróðá forðum. Eg er enn í dag og líklega lengur Jóhann uden land, og eru það þung kjör.

Forlátið seðil þenna og verið af okkur konu minni og öllum okkar kvaddur óskum alls hins bezta,

yðar þénustusk. elsk. v. og þén. Geir Vídalín.


