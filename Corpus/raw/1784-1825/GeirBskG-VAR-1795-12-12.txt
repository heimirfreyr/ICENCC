[12. desember 1795]

Háæruverðugi herra biskup, hæstvirðandi velgjörari og náungi.

Eg má með réttu skammast mín, að eg ekki fyrir löngu er búinn að senda yður töfluna yfir fæddu og dauðu börnin í Reykjavíkursóknum, og fylgir hún hér með um síðir ásamt minni auðmjúkustu forlátsbón á undandrættinum. Eg hafði ætlað, að barnadauðinn í þessum sóknum mundi vera langtum meiri, einkum hjá húsmönnum, en hann er í raun réttri. Við húsmenn hef eg skilið alla þá, sem ekki hafa gras og eru sjálfs síns, og sé eg nú, að barnadauði hjá þeim er ekki nær svo mikill, sem allir bera sér í munni. Ekki gat eg byrjað fyrri en, 1784, því allt þangað til gjörir kirkjubókin enga grein á milli húsmanna og bænda. Eg vildi og helzt láta standa á 10 árum, og þess vegna bætti eg ekki árinu 17 94 við. Bóluárið 1785 eru flest börn dauð, og kann það vel ekki að kennast hirðuleysi barnfóstranna. Í ár þar á móti eru hér fædd í sóknum ca. 40 börn, en ekki 10 dauð. Skilst mér því, að Ísland yfir höfuð muni ekki hafa miklu meir að klaga yfir barnadauða en önnur lönd. Mestur er hér barnadauði í tilliti til fólktalsins í Reykjavíkursókn, en minnstur í Laugarnessókn. Eg hlýt að enda seðil þenna, þar sendimaðurinn Vill af stað, og bið eg innilegast forláts á honum.

Við kona mín og börn okkar kveðjum yður og alla ástfólgna óskum alls hins bezta. Eg vil ætíð mega heita yðar háæruverðugheita auðmjúkur þénari og elskandi náungi.

Geir Vídalín. Lambastöðum þann 12. desember 1795.


