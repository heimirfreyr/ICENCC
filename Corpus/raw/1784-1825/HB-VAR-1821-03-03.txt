Bessastöðum, 3. marz 1821.

Bróðir góður!

AÐ sönnu varð eg ekki svo heppin að fá frá þér seðil með póstskipinu, sem hingað kom snemma í nóvember. Engu að síður verð eg að láta þig vita, að við lifum enn öll heil á hófi. Árferði hefur hér verið sæmilega gott, vetur mildur, nema þorrinn var bæði hér og annars staðar greykorn, - en nú er aftur kominn góður bati og svo fiskur, sem er í fyrsta lagi eftir því sem nú hefur verið nokkur ár, líka var næstliðið haust dágott fiskirí. -- Síðan eg skrifaði þér í haust eð var með Knudsens skipi, hafa hér gjöth þau tíðindi, að amtm[anns] póstur er hér nú liðugur, þar amtm. Stephensen safnaðist til feðra sinna þann 20. desember. Hafði hann áður langa og stranga banasótt. Eg trúi það væri gigt, sem drap hann. Stórar skuldir eru á sterbúi hans, og sumir halda ekki verði mikið afgangs skuldum. Þetta hefur líklega komið af rausn hans og góð- _ gjörðum. - Okkar gamla kunningjakona, mad. Margrét Pálsdóttir á Staðastað, er nýdáin af barnssæng eftir þríbura. Hún lét nú eftir níu ungbörn. Fleiri, sem dáið hafa, þekkir þú ei. -- Hér heldur alltaf mikill barnadauði, helzt á stálpuðum. Þrír krakkar mínir lifa samt enn og eru öll frísk. Litlu stelpur mínar eru nú orðnar vel fleygar. Stína mín er að læra að stauta og prjóna og gengur það allvel. Þeir, sem séð hafa þína elztu, segja þær líkar í andlitsfalli. Guðrún mín er líka feit og falleg, en hún kann ekkert ennþá. Nú er Grímur minn orðinn efnilegur, heilsugóður, feitur og digur. Mig minnir eg segði þér í haust, að minn litli Jón Væri andaður af þessum áðurnefndu barnaveikindum. - Aldrei fær sr. Árni Helgason bréf frá þér síðan þú fórst frá Höfn. Þó fékk hann í haust eð var bréf frá Rask frá Teheran í Persalandi. - Hálft um hálft vona eg að sjá bréf frá þér í sumar, þó það mögulega geti brugðizt. Sumir eru að geta til þú farir enn að sækja um að komast hingað. En líklega hindrast á einhvern hátt, að þú nokkurntíma komir hér. Alltaf lifir amtm. fyrir norðan. Hann getur ef til vill setið uppi enn nokkur ár. - Við öll kveðjum þig með konu og börnum ástsamlega. Lifðu ætíð lukkulegur. Þín elskandi systir- Ingibjörg Jónsdóttir.


