
<meta-info>Ragnheiður Þórarinsdóttir til Gríms Jónssonar</meta-info>
<meta-date>Viðey [1811]</meta-date>
 Bezti elsku vin!

Þitt elskulegt kærkomið bréf þakka eg þér hjartanlega, samt allt gott undanfarið. Svo sem mér þótti gaman að fyrir 55 árum að fá seðil, svo er mér það nú einhvernveginn, af því eg nenni ei að para, og nú veit eg ei, hvað eg á að bulla. Í vor flutti sr. Arnór prófastur í Borgarfirði vestur á Vatnsfjörð í Ísafjarðarsýslu, og sýndist mönnum þess ei þörf frá Hvítárvöllum, og er með einn son og gamla móður sína, en Sveinbjörn sálaðist í vetur seint, eftir mjög þungt fótarmein, sem varð allt upp í lær, svo hann dróst með það 11/2 ár, sendi svo á þorra í vetur eftir Bachmann sál., og þá hann var búinn að vera mánuð yfir honum, þó án þess að hafa nokkra von um bata hans, lagðist Bachmann í þrjá daga og sál[aðist]. Lifði svo Sveinbjörn 28 daga og sálaðist. Þá var ekkja hans eftir með 6 börnum, brá búi, nú allt lausaféð selt á auktion og skipt öllu nema fasta góssinu milli hennar og barnanna, er hún svo í húsmennsku á Hvítárvöllum þetta ár með sína einustu dóttur, Halldóru, og yngsta dreng, Sveinbjörn. Guðmundur yngri er á Leirá, Guðlaugur litli hjá Narfa á Kjaransstöðum, Guðmundur eldri í kaupavinnu, en Þórður stúdent er þénari hjá amtmanni Stefáni, sem flutti í vor bú sitt að Hvítárvöllum og farinn að byggja þar stofu yfir 20 álnir. Menn halda hann muni ætla sér að eignast jörð þessa með tiðinni. Sr. Eggert Guðmundsson í Reykholti er orðinn prófastur í stað sr. Arnórs. Sr. Þorvaldur Böðvarsson er fluttur vestur að Holti í Önundarfirði með fimm börn ung. Lét vígja Böðvar son sinn til kapelláns handa sér. Sr. Jón í Saurbæ fluttur vestur að Breiðabólstað 1 Snæfellssýslu. Sr. Sveinn, bróðir sr. Daniels, er prestur á Hesti, sr. Árni Helgason á Reynivöllum og sr. Þórður Jónsson frá Kálfhaga í Saurbæ. Sr. Steingrímur lektor er prestur og prófastur í Odda, en mad. Jórunn mín er farin að búa á Brekku hjá dótturmanni sínum og heldur hús fyrir börn sín þar, og sonur hennar nú stúdent.

Í haust eð var sálaðist mad. Elin, systir stiftamtmanns. Hann gjörði útförina heiðarlega, enda átti hún sjálf fyrir henni. Gamli konrektor Páll og kona hans eru komin til sr. jakobs á GaulVerjabæ. Sr. Hallgrimur i Görðum, 53 ára, giftur í vor 27 ára fátæklingnum Guðrúnu Egilsdóttur frá Innrahólmi og gat gefið henni í morgungjöf 100 spesiur. Sama dag giftust fósturbörnin frá Innrahólmi, Brynjólfur Teitsson og Margrét Brandsdóttir. Byggði fóstri þeirra þeim Gerði og gaf þeim allt það nauðsynlega til giftingar.

Í fyrra átti frúin á Lágafelli andvana dóttur, en í vetur lifandi son, er Oddur hét, og sálaðist strax eftir skírnina. Í fyrra átti frúin á Brekku dreng, er Gísli heitir, og lifir frískur. Þú vesalingur situr á skákinni ógiftur samt.

Nú er eg úttæmd af öllu bulli og bið þig, nóttin mín góð, að forláta allt þetta ónýtt af 73 ára ónýtri kerlingu, sem þig kveður í innilegri ástsemi með óskum beztu.

R. Thorarinsdóttir. 
