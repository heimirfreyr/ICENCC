

Reykjavík, 27. september 1812

Eg sé, að það er óforsvaranlegt að láta þetta skip fara, sem væntanlegt er að verði það seinasta frá Suðurlandinu í ár, og hripa þér ekki seðil með því. En í þetta sinn vantar mig allt efni í hann, því síðan eg hripaði þér síðast, hefur hér, það eg man, alls ekkert til tíðinda borið, sem í frásögur sé færandi. Sumarið hefur verið óþurrkasamt í meira lagi hér syðra, og heyskapur bágur einkum hér og í Borgarfirði, betri í Árness- og Rangárvallasýslum, hvar sagt er að flestir muni hafa fengið nærri sanni fyrir sinn pening. Í Norðurlandi var mikill grasbrestur, en þar varð nýting betri. Afli hefur hér bæði verið lítill, þar hjá sjaldgæft, en aldeilis fiskilaust fyrir norðan. Kirurgus Paulsen missti son sinn ungan (hér um 9-10 vetra), hann skar sig á ljá, lá síðan í viku og dó af slagi. Aðra man eg ekki dauða, sem nafnkenndir eru. Gamli stiftamtmaður Ó. Stephensen liggur rúmfastur, og segja sumir hann sé tekinn að verða ellióra á millum. Í voru pólitíska lofti er logn og molla, en í því physiska útsynningur og umhleypingar. Bankóseðlar eru nú teknir að falla drjúgum í verði hjá oss, og verst að maður fær ekki nauðsynjar sínar fyrir þá, hvorki í kaupstöðum eður hjá bændum, nema kannske með eftirgangsmunum, og eru það bágindi fyrir oss, sem einungis eigum að lifa af þeim. Annars er hér lítið eftir í kaupstöðum girnilegt, matur allur uppseldur, nema lítið eitt af byggi, og kann það ekki öðruvísi að vera, því þótt malpokar vorir séu fullir, þegar þeir fara að heiman, þá fer Boli í þá á veginum, og er hann þekktur að því að eta drjúgum, einkum þegar þeir láta sér hógt, sem ættu að bægja honum frá.

Nú er Petræus búinn að segja mér upp húsinu til í september að ári, og er eg þá enn nú einu sinni jóhann uden land. Kenndu mér nú, bezti Vin, hvað hér í eigi til ráðs að taka, því hér eru varla nokkur hús fáanleg til leigu, sízt þau, sem mér eru hentug, og þó eg vildi fá mér jörð, mun það bæði verða erfitt, líka kostnaðarsamt að byggja. Veit eg að sönnu að kans. hefur heitið mér húsi, eins að bæði Petraeus og Bergmann gamli mundu selja kóngi aftur sin, en þau eru bæði gömul og þurfa mikla reparation (ef þau annars eru reparerandi, sem eg ekki hef vit á). Þar hjá sýnist mér óbærileg skömm að proponera að Úrnir skuli kaupa þau nú, kannske hér um tífalt dýrari en hann sjálfur seldi þau fyrir nokkrum árum. Viðey mun ekki að nefna, þar eg heyri að hún sé öðrum heitin, líka óvíst nær hún losnar. Er eg ekki heldur fær að eiga í höggi við erfingja Ólafs mins um álag á húsið þar, ef þeir skyldu tilfinnast að svara því. En forláttu að mæði þig með þessu ráðleysu hjali. Ef jöfur minn ætlar að gottgjöra embættismönnum hér fyrir contoirhald eins og eg heyri, heldurðu þá að hann setji mig hjá? Ég hef ekki minna contoir en þeir, lifi af reglem. gage eins og þeir. En hann hefur verið mér svo góður, að eg get ekki fengið af mér að biðja hann, því eg vil ekki hann áliti mig blygðunarlausan. Segðu mér hvernig eg eigi að koma því saman.

Gröndal minn er alltaf í betrun, hann er nú á ferli á hverjum degi, og köstin eru bæði vægri og koma sjaldnar.

Lifðu blessaður um aldur og ævi og unntu þínum einl. vin

Geir Vídalín.


