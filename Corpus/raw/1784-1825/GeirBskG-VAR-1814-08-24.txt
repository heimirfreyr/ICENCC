

[Geir biskup til Bjarna Þorsteinssonar]

Reykjavík, þann 24. ágúst 1814:

Í fyrra haust prentaði eg þér, ástkærasti vin, seðil ærulausan, sem fara átti með austanskipum, en flytjast þangað á Steinmóði, kenndum við Vallaneskirkju, en Steinmóður var nokkuð seinn í förum, svo þegar hann kom til sinna átthaga, voru öll skip farin. Skaðinn var ekki heldur stór, því seðillinn var eins og kvæðið, sem landi vor Grautar-Halli orti um Englakóng, einber endurleysa. Þó til þess að þú sjáir að eg segi það satt, læt eg þenna seðil fylgja með, jafnvel þó mér sé það til lítils ágætis, þar það sem eg spáði þar um mannfellir í hungri, varð að ósannindum að miklu leyti, sem vel var, og satt að segja vildi eg heldur renuncera uppá pláss aftan við litlu spámennina, þó þú hefðir viljað veita mér það, en að eg hér í hefði orðið að sannindamanni. En það skal eg þó marka héðan af, að landar mínir eru lífseigari en eg hugði. Að ekki varð meira af manndauðanum í vor, hjálpaði vissulega nokkuð til þess auk fiskiaflans, sem þó var með allra minnsta móti, að hrafnar komu snemma í vor með brauð. En skipin frá Höfn komu ekki fyrr en í júlí. Það bezta af öllu, sem þau færðu mér, var þitt óviðjafnanlega góða bréf af 19. maí, hafðu mínar beztu hjartans þakkir fyrir það. En hvað á eg nú að tína til að borga það með? Ekkert, og er betra að þessi skuld eins og fleiri, sem þú átt hjá mér, standi ókláruð, en eg sendi þér fyrir beztu vöru illa og ógilda aura. Allt hvað vort pólitíska ásigkomulag áhrærir er í höggum stíftamtmanns Castenschiolds, og er eg viss um að hann gjarna leysir til hnútanna, ef þú mælist til. Skólans og lærdómsins asigkomulagi veit enginn betur að gjöra þér grein á en allur sá hópur af Músanna sonum (mýslingum), sem héðan ætlar að flýja niður til ykkar. En kauphöndluninni munu þeir Plutus eða Mammons synir þykjast hafa einir rétt að lýsa, og hvað er þá eftir fyrir mig nema það, sem mig sjálfan áhrærir, og það ætla eg frænda mínum Torfa, sem þekkir það manna bezt. Hann fer nú að ráði landfógeta, og á hans kostnað að mestu líka, til Hafnar í því skyni að fá þar einhverja frekari menningu en hér í hans ásigkomulagi er kostur að öðlast. Lofaðu mér, að hann eins og Halldór megi njóta þinnar forsjár og aðstoðar, því þegar hann á þig og guð að, er mér allt hughægra um ferð hans. Torfi hefur að sönnu ekki miklar gáfur, en ætlun mín er, að þær muni ekki verða affaraslæmar, því hann er stöðuglyndur og það eg veit ráðvandur til orðs og æðis, vinfastur og fáskiptinn. Landfógeti minn hefur í vetur var sýnt honum einhver fyrstu rudimenta í jure naturae, en við þau held eg hann skilji sig fyrstu dagana, sem hann verður um borð, ef það ekki er allareiðu skeð áður. Ferð Torfa bar svo fljótt að, og er hann því að mörgu verr útbúinn en eg vildi.

Kveðja guðs og konu minnar fylgir í litlum kassa, sem á að vera einn kvöldverður til þín og jóns míns Finsens.

Vertu nú sæll um sinn, meira síðar,

þinn Geir Vídalín.


