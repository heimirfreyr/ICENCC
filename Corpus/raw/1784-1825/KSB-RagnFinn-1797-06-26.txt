
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>Meðalfelli, 26. júní 1797</meta-date>


Dyggðaríka, elskulega systir! Guð minn góður veri þín heill og harmabót í Jesú nafni! Hjartanlega þakka eg þér, systir mín góð, þín tvö (að mig minnir) elskuleg tilskrif sem allt annað þitt systurlegt dyggðaríki til mín og minna, sem eg vil elska og rækja í því litlu eg megna meðan lifi. Eg og mínir lifum, lof sé guði, með venjulegri vellíðan. Ekkert get eg þér nú í fréttum skrifað. Eg veit þú hefir nú líka um þessar tíðir frétt allsstaðar að, þar eg frétti, að stiftamtmaður hefði besökt þig. Eg reið að Kálfatjörn í brullup frænda míns, sr. Torfa. Þegar eg kom þaðan aftur, hafði eg þá æru að koma í Viðey. Þá sagði stiftamtmaður mér, að hann ætlaði að láta þig aldeilis sjálfráða, hvað þú gjörðir með Ólaf litla. Eg sagðist vita, að þú tækir nærri þér að skilja börn þín við þig, svo ung sem þau enn væri, og tók hann því mikið vel, sem von var af honum, því hann er alltíð góður maður. Eg ætlaði að skrifa þér til með þingmönnum, en prestur minn sagðist þá og þá ætla að senda austur, og hefir það dregizt þar til nú. Í hug er mér, systir mín góð, að fá það eftirlæti að sjá þig einhverntíma í sumar, en hvenær það verður, veit eg ekki. Eg er hrædd um eg geti ekki komið því við fyrr en seint, því um þessa tíma má ekki missa fólkið. - Nú er biskupsefnið fyrir norðan og á að vígjast næstkomandi sunnudag. Guð gefi honum til lukku með það embætti. Vandi fylgir vegsemd hverri.

Mikið var okkur Magnúsi mínum í hug að láta Finn litla sigla í sumar, en hann má nauðugur viljugur slá því af, því efnin hljóta að ráða, svo eg held hann verði hjá biskupi aftur í vetur, hvað hann hefir boðið. Þar gengur heldur ekkert að honum, sem í mannanna valdi stendur. Margt er nú, sem eg ekki get skrifað. -- 
