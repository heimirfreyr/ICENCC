

[Geir biskup til Bjarna Þorsteinssonar]

Reykjavík, 30. ágúst 1820

Mitt innilegasta hjartans þakklæti kann eg þér hér með, góði auditeur minn, fyrir þitt að vanda óviðjafnanlega vinarbréf af 2. maí næstl. og tók þetta öllum hinum fram, þar það var þeim öllum lengra og þó ekki nærri því eins langt og eg hefði óskað. Sérðu af því, að eg er enn nú guðs barn, því sira B. sálugi í Hrepphólum sagði, þegar biskup sál. Finnur fann að við hann, að hann hefði verið langorður, að guðsbörnum leiddist það aldrei.

Vetur höfðum vér hér einn þann bezta, vor kalt og stirt til hvítasunnu, síðan æskilegustu veðurátt, svo að grasvöxtur varð allsstaðar í betra og víða í bezta lagi, og þessu sambýður nýtingin, svo eg ætla allir hér nærlendis séu búnir að fá nóg hey fyrir pening sinn. Kvillasamt hefur hér verið í meira lagi, líka slyshætt, svo ekki færri en 5 hafa beinbrotnað. Meðal þeirra kvilla, sem gengið hafa, er bakverkur, og hefur frændi minn, assessor Thorarensen, kennt á honum, þar hann enn nú einu sinni er hryggbrotinn in optima forma. Amtm. Stephensen missti í vor ungan son, efnilegan, circa 8 vetra gamlan, og féllst honum mikið um það. Ætla eg, að hann enn nú ekki hafi náð sér síðan. Frá kauphöndlun vorri er fátt gott að segja, nema það eitt að kalla má, að henni sé lokið um sinn, því kornvörur allar og flest það, sem betra þykir að hafa en missa af útlendum vörum, er nú hreint uppselt, og erum vér Víkingar, sem vanir erum til ekki að ala önn annars morguns, á flæðiskeri staddir, nema drottinn sendi oss einhverja sérdeilis hjálp. Um verðlag á vörum, meðan stóð á kauptíð, get eg ekkert skrifað, því milli okkar að segja, veit eg það ekki. Einasta heyri eg nú, að ein tunna af rúgi sé hjá þeim einum, sem hefur litilræði eftir af því, komin í 16 rbd. Þar hjá kann eg að bera vitni um, að peningavæsen vort er svo ravgalt sem það nokkru sinni hefur verið. Hver rbd. r.s. útborgast oss nú af jarðabókarkassanum með 78 sk. í smácour. (því silfur hvað ekki vera til), en kaupmenn og bændur vilja hafa 96 rbs. fyrir hvern rbd. n.v., og sérðu þá berlega, hvern skaða vér liðum. Bæði vegna þessa og til að friðstilla filistea mína, hef eg sótt rentuk. um, að það Vildi útborga þeim af þeim, sem eg hef tiltekið, 1000 rbd. upp á laun mín. Hef eg ásett mér að lifa svo lengi, til þetta er forþénað, og skyldi það bregðast, veit eg þó, að kona mín nýtur launa minna til annar nýr biskup verður skapaður, og þar þarf þó ekki skemmri tíma til en að skapa sýslumenn. Annars bið eg þig leggja gott orð til, að hlutaðeigendur ekki verði afturúrreka.

Sérdeilis kært er mér, að Hólabiskupsdæmis prestasökin er falin þér á hendur, því síðan eg varð þess vís, gjöri eg mér von um að hún leiðist til lykta. Eg er orðinn hásari en hundarnir í Nesi um Jónsmessuleytið að arga í henni við kollegia. Að prestar fái allt hvað þeir hafa misst, býst eg ekki við, en til hins trúi eg þér, að eiga sem beztan þátt í, að þeir sem fyrst fái nokkra hugsvölun, nam necessarium est ut exitum habeant negotia humana.

Von er þó minni tannlausu sál félli illa að tyggja grafskriftina eftir sira Jón Þorláksson í Klausturgrána, þar þín, miklu betur tennt, gat það ekki. Mun þá enginn vakna, sem getur kveðið og kveður verðug erfiljóð eftir hann?

Of mikið gjörir faðir jensen af frumvarpi mínu um tíund, sem allt hefði átt að umsteypast, kalfatrast og kjölhalast. Í sannleika vorkenni eg þér, ef þú átt að skemmta þér við vorn nýja matricul, sem eg ætla að muni vera einn sá óskemmtilegasti hlutur. Eg er, milli okkar sagt, hræddari við hann en fjandann sjálfan, því eigi tíund að grundvallast á honum, sem mér þykir líklegt, verður það eftir sem eg hef heyrt af honum sagt, hringlanda sjónhendings vitlaust, og sú seinni villa argari hinni fyrri. Lofið þið honum að hvíla sig og brúkið þið nærverandi jarðaafgift fyrir basin, í það minnsta fyrir tíundinni.

En svo illt, sem þetta er fyrir þig, tel eg þó fátækravæsenet hálfu verra, hic Rodus hic salta. Þessi byrði er orðin almúga óbærileg, einkum á Norðurlandi, hvar allt gengur eftir einhverri sérdeilis reglu, sem bóndum kemur mjög svo illa. Sömu álögur hafa þeir að vísu í Suður- og Vesturamtinu, kannske sumstaðar fullt svo þungar. En vegna þess að hér er allt látið leika í hömlu, bera bændur þessar byrðar með betra geði hér en þar. Prestar fyrir norðan hafa meðal annars klagað yfir því, að tillag til fátækraframfæris sé þar lagt ekki einasta á allar eigur þeirra, eða kannske réttara sagt arð af þeim, heldur jafnvel á embættis inntektir, sem mér að vísu sýnast þungar búsifjar. En eg hef þagað um þetta vegna þess, að engin regluleg eða svo sköpuð klögun sem eg óskaði, er enn nú komin til mín. En sára kært skyldi mér, ef þú sæir kost á, að vikið yrði á þessa sök, þegar koll. gjörir nýja forestilling til kóngs um þetta efni.

Mikið er að konferensr. Th. ekki leiðist að arga lengur í sakamálatolli presta, og var mér það sönn gleði, að hann ekki fær þar árangur. Við höfum annars ekkert sérdeilis átzt við siðan sökina um handaskjálfta sira Magnúsar, og fer nú allt vel milli okkar að kalla. Það sýnist mér af Öllum jólamerkjum sem að þeir herrar í landsyfirréttinum enn nú muni fá eitt og annað miskliðarefni. Held eg þú hafir rétt í, að flagðið frá Polen hafi valið sér heimkynni í Krags húsi, og er það vitni um, að hún ekki er híbýlavönd. En hvað hugsarðu maður guðs lifandi! að hefja pennastríð við konferensráðið út af sjálfum príncipíis í hans dr. disputats? En eg held það komi honum vel, því hann er hólmgöngumaður, og þú veit eg að ekki ber svo vopn að manni, að ekki komi við. Eg las í fyrra veikur þessa disputatiu og féll mér hún ekki alls kostar vel, og að lesa hana upp aftur vinn eg fyrir engan mun.

Eg þykist nú sjá, að bæði stiftamtmaður minn og kammeret ætlar að innrýma mér - engang i Tiden - bolig á Bessastöðum. En eigi eg að deila húsinu með skólanum, eða grasinu og notunum af jörðinni með þeim tilvonandi ökonomus, bið eg f. að hafa það. Eg gjörist nú maður gamall og þarf að lifa í rólegheitum nokkuð afskekktur, en það yrði ekki tilfellið, ef eg og líflegir unglingar skyldum búa saman. Mér er í sannleika tekið að leiðast þetta þorparalíf, og vildi vera kominn einhversstaðar til afdala mellem faar og kiör. Einasta vantar mig dug og efni að byggja mér lítið greni. En heldurðu . . . . . .

Nú er f. farinn í kafteininn, og allar náðirnar á flugi, verð eg því að segja eins og gamli Keli einhverju sinni, hann ruglaðist í vígsluprédikun sinni: Nú - þá svo Amen. Seinni Tomum færð þú frá Flensborg.

Þinn

Vídalín.


