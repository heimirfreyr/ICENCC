

[Geir biskup til Bjarna Þorsteinssonar]

Reykjavík, 6. marz 1818

Viss maður hér í bænum hefur lagt merki til, að konferensr. Stephensen byrji flest sín prívatbréf með hjartanlega. Þó eg nú taki superlativum af því og segi hjartanlegast, þykir mér það þó of lítið til að bæta framan við þakklæti mitt til þín fyrir bréfin með póstskipinu. Eg held eg yrði hverjum karli eldri, ef eg fengi eins góð og ástúðleg bréf einu sinni í hverjum mánuði. -Eg byrja eins og vant er á veðrum og vindum, því vér hér höfum eins og vant er mest af því. Þó ætla eg að vera sem fáorðastur hér um, þar nú í ár er við sýslumennina bættur Klausturpósturinn (eða Klausturgráni, sem sumir kalla hann eftir manneygðum tarfi á Skriðuklaustri, sem fór þar um og eyddi sveitina), og hefur konferensr. sagt mér, að hann ætlaði að senda þér hann. Haustið var hér gott og vetur í betra meðallagi allt til jóla, þá gjörði hér snjó og illt til jarðar, en þann snjó tók allan upp með nýári. En með þrettánda kom veturinn alskapaður með snjókyngi og áfrerum, úr því var hér jarðlaust að öllu fyrir allar skepnur til þess 16. febrúar, kom þá bloti, svo að hér skaut upp snöp hér við sjóinn, en engri til sveita, þar sem snjóþyngslin voru meiri. Sama vetrarfar er að frétta úr Árnes-, Rangárvallaog Vestur-Skaftafellssýslum, þó bágast úr þessari síðast nefndu, því þar heyjaðist illa í sumar eð var vegna votviðra. Í Borgarfjarðarsýslu hafa verið nokkrar jarðir, einkum til dala, og í Húnavatns- og Skagafjarðarsýslum bezti vetur, en harður bæði í Skagaf., Eyjafirði og fyrir vestan. Frost hafa ekki verið mikil og veðurátt oftast sæmileg, ef jarðir hefðu verið. Margir bæði hér um sveitir og í naestu sýslum fyrir austan hafa fargað stórum af heyjum, en hvort þeir nú koma því fram, sem eftir er, er komið undir því sem eftir er vetrarins og vorinu. - Um veturnæturnar komu hér tvö áhlaupaveður af suðaustri og það þriðja þann 2.-3. janúar af sömu átt. Gjörði það fyrsta víða skaða á heyjum, húsum og skipum. Óvenjulegt skrugguveður kom á Rangárvöllum þann 21. janúar (si recte memini), sló þá þruma niður í baðstofuna í Krosshjáleigu og drap barn í rúminu hjá móður sinni, en bæði hún og bóndinn, sem var á ferð í göngunum, féllu í óvit. Við þetta veður varð hér ekki vart.- Í fyrstu vetrarvikunni og síðan oftar í vetur hefur hér orðið vart við jarðskjálfta, þó alla hæga, og hvergi hef eg frétt, að mein hafi orðið af þeim. - Haustafli var hér rétt góður, en gæftir nokkuð stirðar, og varaði hann við allt fram að jólum. Urðu hér tveggja til þriggja hundraða hlutir af ýsu, stútungi og þorski, en í Njarðvíkum miklu hærri, því þar var skammrónara. Bezti afli var og við Ísafjarðardjúp um tíma. Skrifar próf. sira Hjalti mér, að á viku hafi fengizt í Æðey þúsund í hlut, fáum dráttum fátt í, en ekki getur hann um, hvað það hafi verið af fiski. Minni afli var undir Jökli, en nú er sagt, að þar sé farið að fiskast rétt vel. Í Hrútafirði komu í haust á land hér um 200 marsvín, sem tilheyrðu prestinum á Prestbakka. - Ekki er vogrekaheppnin enn búin að yfirgefa Austurland. Í nóvember rak í Suður-Álftafirði fregatskip, sem menn meina engelskt, hlaðið með timbur, eik, greni og nokkuð af aski. Á þilfarinu fundust 4 menn dauðir, allir naktir, en ekki er getið um sýnilega áverka á þeim. Sá 5. fannst niðri í skipinu al- og velklæddur og á honum nokkuð af gull- og silfurpeningum, en hvorki fundust þar vistir, kistur eða klæði. Eru menn því að geta til, að Tyrkjar eða insurgentar munu hafa rænt það. Annað skip rak nokkru síðar á Hnappavallareka í Öræfum, ogsvo hlaðið með timbur. Það var briggskip, mastralaust. Enginn var maður á því og ekki heldur matur, eldsgögn, kistur eða föt. Þetta skip tók út aftur, þegar búið var að bjarga svo sem hálfum farmi, og hefur síðan rekið töluvert af trjáviði austan með.

Hér við verð eg að bæta ókenndum fiski, sem rak í Kirkjuvogi, og bændur kalla selhnotu. Hef eg séð teikningu af honum, en ófullkomna. Þessi fiskur var hér um ein alin á lengd, hafði kjaft framan á höfði, líkan sem á skötu, og hala eins og skata, en hreifa aftanvert við börðin, loðna eins og á sel, og aðra minni undir kviðnum. Skyldi þetta kvikindi vera afkvæmi sels og skötu, þá er það annaðhvort, að hann hefur glæpzt á henni í myrkri, eða hann gengst ekki fyrir fríðleik. En eg er ekki búinn með skrímslin enn. Próf. sira Pétur á Viðivöllum skrifar mér um annað, sem sást á Vatnsskarði, svoleiðis: „Snemma í næstliðnum janúar sást á bænum Vatnsskarði skepna nokkur, sem margar getur eru um. Mér er fortalið svoleiðis: Karlmaður og kvenmaður sóttu naut fram að Valadal, næsta bæ fyrir framan, og leiddu út að Vatnsskarði. Eftir sér sáu þau koma einhverja svarta kind, sem þeim sýndist stundum stærri, stundum minni, og nálægðist þau meir og meir, alltsvo fór nokkuð fljótara. Þessi kind rak upp úr sér ámáttleg væl öðru hverju. Þau urðu fulltrúa, að Satan sjálfur elti þau, og tóku til allra bragða, fyrst með fyrirbænum og síðan formælingum að reka þennan óvin frá sér. En það hjálpaði ekki. Samt komust þau með bola heim að bænum fyrri en ofsóknarinn. Hann kom stundu síðar og gólaði aumlega hjá baðstofunni. Fólkið var mjög hrætt. En til allrar lukku var á bænum frískur, skýr og hjátrúarlítill karlmaður. Hann vogaði sér út ásamt aðkomumanni, og þeir sáu kolsvarta skepnu, sem þeim heldur sýndist loðin en snögg. Hún hörfaði undan þeim til baka ofan bæjarbrekkuna, og sýndist þá velta á endum, og förin í snjónum báru engin meiri kenniteikn en niður skyldi hafa verið stungið á skaftið húnlausum pál. Hér um þriggja faðma bil skal hafa verið milli þeirra og dýrs þessa. Þó gátu þeir enga líking séð fyrir höfði, fótum, hala eður þess kyns. Þeir siguðu hundum, sem mikið geltu að því, en þorðu ekki nærri að koma, og fældust það ógurlega. Þegar kind þessi var komin ofan á mýrina, og líklega meira óttafrí, teygði hún sig upp og vældi, hafði þá verið til að sjá sem stór hundur. Þetta var á liðnum degi, alltsvo sjónin ekki glögg, og hélt hún síðan aftur í sömu átt. Það sáu mennirnir, að hún gat komizt nokkuð áfram án þess að steypa dausum, en hvernig aðgættu þeir ekki. Eg meina, að flest af þessu, ef ekki allt, sé satt frá sagt, annars færi eg ekki á flot með það.“

Þriðja skrímslið skyldi hafa sézt í V estmanneyjum, en lýsingu hef eg ekki heyrt á því. Hitt þykjast allir hafa heyrt, að það sama hafi sézt þar áður, áður en Tyrkir rændu þar. En eg er viss um, að þú hefur fengið allareiðu nóg af skrímslum og skrímslasögum mínum.

Mál kom upp í Dalasýslu í fyrra, sem eg mun hafa minnzt á í seðli til þín. Þar var maður sakaður um að hafa smíðað og gefið út falska silfurpeninga. Var þessu máli vísað frá landsyfirrétti heim í hérað, og það rannsakað og dæmt þar að nýju. En maðurinn, sem sýslumaður Skúli sendi til amtsins með documentin og peningana, drukknaði í tjörn skammt frá Ferjubakka. Nú heyri eg það síðast til, að hann hafi verið slæddur upp aftur.

Annað mál miklu ljótara er risið í Húnavatnssýslu. Þar strandaði inni í fjarðarbotninum fyrir 15 árum jakt (eins og þar er siður) skammt frá Hjaltabakka. Komst allt fólk af nema skipherrann, sem hét Petersen. Hafði hann annars verið röskur maður og vel sundfær. Hann fannst aldrei og gátu menn til, að töluvert af peningum, sem með honum voru sendir til höndlunarinnar, mundu hafa orðið honum að bana. Nú bar svo við í haust, að smali frá Hjaltabakka fann bein blásið upp úr sandinum. Tók hann það og færði presti, sem þóttist sjá, að það væri mannsbein, og fór að grennslast eftir þessu betur. Fundust þá í sandinum mannsbein og hlaðinn garður í kring. Var höfuðið sett við þjóin og fótleggirnir lagðir upp með síðunum, en handleggirnir fundust hvergi. Tók menn nú að gruna, að þetta mundu vera bein skipherra Petersens, og mundi hann hafa komizt á land, en vera myrtur til fjár. Féll þessi grundsemd á tvo menn, sem voru á Hjaltabakka, um það leyti að jaktin strandaði, og báðir keyptu jarðir skömmu síðar. Heitir annar Þorvaldur, bróðir þeirra Gríms og Jóns Laxdals, nafntogað illmenni, hinn Illugi, sonur sira Rafns. Í þessu máli eru haldin 4 þing, en engar bevísingar fengnar, en nokkrar líkur. Þó er sagt, að þeir sekuðu hafi meðgengið, að þeir hafi stolið einu og öðru smávegis af skipinu. Önnur málaferli hafa hér ekki verið merkileg, því smáþjófasögur mun þér ekki nýnæmi á að heyra.

Dauða man eg ekki nafnkennda, siðan skip fóru, nema sýslum. V. Scheving í Viðey, sýslum. Otta Guðmundsen Efersöe og prest sira Sigurð Hallgrimsson frá Ólafsvöllum. Hann hafði verið amanuensis hjá mér um tíma og var gott prestsefni. Otta varð það að bana, að hann var sóttur út í Ólafsvík að skrifa upp dánarbú faktors Holms, sem þar var. Fór hann af stað illa eða þunnt klæddur i köldu veðri. Tók hann sóttina í Ólafsvík, hvaðan hann var fluttur heim sjóveg, og deyði litlu síðar af blóðspýju. - Sagt er, að báðir vorir dönsku sýslumenn ætli að leggja halann á bak sér til sumars og kveðja oss að fullu. Milli annars þeirra, nl. Bonnesens, og kaupmanns Schrams, er risin einhver misklíð út af óbeðinni þénustusemi, sem B. skyldi hafa látið konu Schrams í té í Kaupmannahöfn, og hún síðan synt þreifanleg merki uppá.

Frá Leirgerði er ekkert merkilegt útkomið, nema þau tvö fyrstu örk af Klausturgrána og rím frá kirurgus Hjaltalín. Í Grána standa allar næstliðins árs brauðaveitingar og vil eg því ekki tala margt um þær. Þar er ogsvo afhandling um jarðasölu, sem mér sýnist nokkuð undarleg í sumu.

Nú vikur þá sögunni til min. Hefur konferensr. Thorarensen nú um hríð látið mig í friði, og við Magnús frændi lifum eins og ekkert hefði í skorizt. Þykir mér gott, meðan svo gengur, því eg met friðinn fyrir miklu. Í haust, þegar líða tók að jubilhátíðinni, og eg þóttist sjá, að þær fyrirheitnu kollhettur og bænir mundu ekki geta komizt hingað í tækan tíma, enn síður um allt land, settist eg niður, sneið og saumaði hettur úr því gjaldvaðmáli, sem eg þá hafði fyrir hendi, og fékk stiftamtið og amtmenn að senda þær með skyndiboðum allt um kring, því fylgdi og langur pistill, hvernig prestar skyldu snúa sér um fyrir altarinu m. rn. Fór og sem mig varði, að póstskipið kom Viku eftir hátíðina. Það færði mér f0r[0rdning] og kapitulstaxtana meðal annars, og hef eg haft nóg arg við þá, jafnvel þó það allt fari í skömm sinni, og getur varla annað verið en assessor og eg fáum hrútanet fyrir þann fyrir Suðuramtið. Því fyrst vantar alla pósta úr Árnessýslu, þar hjá er kapitulstaxti settur á fleiru en koll. sýnist að hafa ætlazt til, svo sem prjónlesi, og satt að segja upplýstu þau tilsendu [ . . . . . . .  frá kammerinu mig að minnsta kosti næsta lítið, og berlega sá eg, að þú hvorki hafðir fjallað um þau eða bréfið viðvíkjandi tíundinni, Eg vildi gjarna hafa svarað því nú með skipinu, og var eg búinn að tína eitt og annað saman því viðvíkjandi, en bæði lasleiki, sem datt í mig á jólaföstunni og gjörði mig um hríð lítt vinnufæran, líka hitt, að mig vantaði einar og aðrar upplýsingar, sérdeilis um hvernig tíund gyldist af publiqve jarðagóssi, gjörir það að verkum, að eg ekki get svarað þessu fyrr en í sumar, ef mér treinist líf og heilsa. Eg er nú að vísu betri, en ekki nærri alheill. Skil eg, að sá fjandi, sem að mér gengur, sem er einhverslags skinnveiki, væntanlega eftirstöðvar af minni gömlu heimakomu, ekki verður útrekinn nema með föstu og bænahaldi, eða góðum grænum grösum.

Dálítið hef eg verið að fást við Testamentið í hjáverkum, og er eg nú kominn langt á leið með fyrsta consept til þeirra þriggja Guðspjalla, en enn nú allt ókarað. Get eg til, að þetta komi aldrei fyrir almennings augu, eða ekki fyrr en eg er dauður, og er það vel, því margur mun verða, sem þessi útlegging ekki dámar sem bezt. - Vel lízt mér á það, sem þú skrifar mér um Garða, en að líkindum þarf ekki svo lengi á að halda. - Vissi eg, að kóngur gæfi oss gratiale enn í ár eins og fyrri, sem eg efast um, þar coursen batnar hjá ykkur, og hefur kannske batnað meira síðan póstskip fór, skyldi eg biðja þig að reyna að fá þá peninga og jafnframt einhvern góðan mann til að kaupa mér fyrir þá einhverjar nauðsynjar, svo sem kaffi og sykur, því þetta er fyrirferðarminnst, en á það leggja kaupmenn einna mest. Nú held eg sé búinn að þreyta þig um of með þvaðri mínu. Forláttu það allt. Lifðu blessaður og unntu sem fyrri

þínum Geir Vídalín.


