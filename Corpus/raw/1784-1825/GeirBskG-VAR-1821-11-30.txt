

Reykjavík, 30. nóvember 1821

Eg skal nú aldrei oftar heita því að ganga í endurnýjung lífdaganna, bæta ráð mitt, eða hvað það nú heitir, því mér að minnsta kosti ferst illa að efna það heiti, og svo ætla eg fleiri séu. Eg hafði heitið að skrifa þér rækilega með Langa-Birni og expedera allt, sem til þín átti, í sóma, og talið dagana, sem eg ætlaði að brúka til þess. En svo kemur hér illur andi að vestan, sem tafði mig í tvo daga, og þar á ofan heimakoman, svo allt er í skömm sinni, sem eg bið þinn krístilegan kærleika að fyrirgefa. Meðal annars ætlaði eg að skrifa þér nótur  . ..  til hospitalsreikninganna, og þurfa þeir þess við. Að eg lofi þeim síðar, fer væntanlega eins og vant er. Á eg nú og lakara með það, því eg komst ekki til að taka duplikat af bilagene.

Nýmæli eru hér ekki nema norðanstormar og harðindi, og fer þú víst ekki varhluta af þeim. Fiskur er hér fyrir, en ógæftir mestu. Bjarnhéðinn prestur í Vestmanneyjum og Jón prestur Sigurðsson á Rafnseyri eru himlaðir. Er óþarfi fyrir mig að skrifa það, því það stendur allt í Klausturgrána. Konferensr. kveðst nú annars ætla að segja skilið við hann, þar hann borgi ekki ómakið. [ . . . . . . .  - Harðhentur sýndist mér landsyfirrétturinn á frænda Skúla, að múlktera hann um 20 rbd.  ... Frændi assessor sótti þessa sök svo fast, að hann kól á báðar fætur og liggur hér í sárum. Þó býst hann við að komast heim eftir helgina. Eg sé mér það eina ráð að hætta þessum þvættingi. Lifðu með þinni góðu frú ævinlega blessaður. Þess bíður kona mín og

þinn

Geir Vídalín.


