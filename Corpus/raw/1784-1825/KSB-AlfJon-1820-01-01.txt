
<meta-info>Álfheiður Jónsdóttir til Hálfdanar Einarssonar</meta-info>
<meta-date>1820, Möðrufelli, skrifað á Nýársdag</meta-date>
 Allra elskuverðasti kærasti!

Guð gefi þér þetta nýupprunna ár blessað og farsælt. Af öllu hjarta þakka eg þér, minn ógleymanlegi kærasti, fjögur elskuleg tilskrif og mér að öllu leyti ánægjuleg. Það fyrsta meðtók eg á fimmtudaginn, þegar þrjár vikur voru af vetri. Það var það sem þú skrifaðir eftir að suður komst fyrst, og aftur annað fékk eg á sunnudaginn, þegar hálfur mánuður var til jólaföstu. Þá messaði prófastur hér á Grund. Það var bréfið, sem þú skrifaðir mér á Mælifelli, en þau sem þú skrifaðir mér með póstinum og manninum, sem á undan honum fór norður í Skagafjörð, kom pósturinn með og færði Jóni okkar. Hann kom hingað á sunnudaginn næstan eða annan í jólaföstu, en á miðvikud. í þeirri viku fórum við ufrurn að Munkaþverá í brúðkaup Sigurðar og Kristínar þar á heimili, og þá um leið kom eg að Litlahóli og fékk þessi þín síðustu mitt hjarta gleðjandi tilskrif, já enginn hlutur er, sem mig eins gleður eins og það, þá eg fæ bréfin frá þér, hjartað mitt bezta, sem von er, því hvað er ánægjulegra en að fá bréf frá þér, elskuverðasti kærasti, þegar ert í fjarlægð, sjá þína gæzku og góða hjartalag í öllum greinum, já, sú ánægja uppfyllir mitt hjarta með þá gleði, sem eg í mínum kringumstæðum get fengið. Aldrei skaltu láta þér detta í hug, að mér muni finnast nokkuð undarlegt í bréfunum þínum, eg segi þetta af því þú segir það í bréfinu þínu þá þú ert að tala um, að þig langi til að sigla og hvað þér helzt gangi til þess og svo framvegis, nei, ekki undarlegt, heldur meir en gleðilegt, þegar þú svo einlægt útmálar mér þinn góða tilgang, sem mér finnst vera sá allra bezti og guði dyrðlegasti, svo eg geri mig fullvissa um, ef guð sér það fyrir, að þinn tilgangur þessi framgang fái, sem eg held sé honum þægilegur, uppvekur hann góða menn að styrkja þig til siglingarinnar og styrkir þig svo sjálfan í öllum þínum beztu fyrirtektum. Ó, hvað eg er ánægð með minn yndislegastaq kærasta, með hans eðla rétt þenkjandi hjartalag, sem vissulega gerir hann og mig eilíflega lukkulega, æ, eg græt af gleði þá eg hugsa um það.

Oft heyri eg á móður minni, að hún hugsar til þess þú siglir, og núna hérna um daginn segir hún mér, að það hafi komið maður til hans föður míns og spurt hann að, hvort hann mundi ekki, ef maður kæmi einhver skikkanlegur og bæði hann að taka sig fyrir kapellán, hvort hann mundi ekki gera það, og mundi svo líka biðja hann um einhverja lifandi skepnu. Hann segist segja það kunni vera, ef það yrði hún Sigríður, sem hann bæði sig um, því hann vildi hún nyti þess nú, þar sér þætti henni helzt liggja á því núna, þar þetta mótlæti féll fyrir hana, sem nú er öllum orðið alkunnugt, að eiga þetta barn, sem eg segi þér frá á miðanum, sem þessum fylgir. Og síðan hún sagði mér þetta, hefir hún enn meira gert ráð fyrir siglingu þinni en áður, því þá veit hún, að þú getur ei orðið kapellán hjá honum föður mínum, og veit eg þau vilja svo enn framar hjálpa upp á þig með hitt. Í gær spurði hún mig að, hvað eg héldi það væri, sem honum Hálfdani baggaði annað til siglingarinnar en fátæktin, honum föður mínum hefði skilizt það á honum, að það mundi vera þó eitthvað sérdeilislegt annað en fátæktin. Eg sagðist ekki vita það, því mér var ómögulegt að fá mig til að segja henni það, því eg kvíði alltjent fyrir því, þegar, að því kemur, að þú þarft að segja þeim það eða við. Hún segir þá: „Eg held það sé einhver ólukku vitleysan. Því viltu ekki segja mér það? Það vænti eg þú vitir það.“ Svo töluðum við ekki meira um það. En oft er eg nú búin að láta hana heyra á mér, hvað mér sé um þig hugað og okkur sé vel saman, eins og þú vildir í sumar, en eg gat þá ekki. Einu sinni þegar vel lá á henni, sem oft vill nú ekki vera, bað eg hana að lofa mér að kaupa klæði i kaupstaðnum fyrir peningana mína, sem eg ætti. Hún segir: „Ójá, þú mátt það sem þú vilt. Hvað ætlarðu að gera með það?“ Eg segi eg ætli að búa mér til úr því kjól. Hún segir: „Áttu nóg fyrir svo mikið?“ Eg segi: „Já, eg þarf þrjár álnir í hann, en hver alin kostar þrjá rikisdali.“ Svo taldi eg henni upp, hvernig eg hefði eignazt þetta allt, því hún vissi það ekki sumt. Eg hefi alltaf haft það í huga, því eg hefi verið ofur hrædd um að hún Hólmfríður mundi bregðast mér, því eg þekki framkvæmdarleysið úr henni, sem nú að kom, en frá því segi ekki móður minni neitt, að eg hafi hana beðið. Hún spyr mig svo að, hvort mig vanti ekki buxur við kjólinn. Eg segi  og bið eg hana að lofa mér að selja nokkuð, sem eg eigi, svo sem forklæðisefni og klút og svo smávegis fleira, sem eg komist vel af fyrir utan. Ekki segist hún vilja láta mig selja þetta allt. Hún segist heldur vilja gefa mér nokkra viðbót. Mér þykir ofur vænt um þetta, og svo fór nú Þorleifur í kaupstað nú á milli jóla og nýárs. Fór eg svo til hennar og bað eg hana að lofa mér að skila til hans, að hún bæði hann að kaupa þetta, svo ekki bæri á að eg ætti það, sagði henni svo, hvað mig vantaði til, sem var fimm rikisdalir, en tíu átti eg sjálf, fyrir utan sem eg keypti fyrir bæði fóður og svartan silkitvinna. Svo gaf hún mér þessa fimm dali og lét mig taka þá til, þar hún lá rúmföst og hefir legið síðan á Þorláksdag, í augnveiki mest, en er nú mikið farið aðibatna og hefir ei heldur verið mjög lasin, en þolir ei að koma í kuldann, og því hefir hún ei klætt sig. Svo kom Þorleifur heim með þetta klæði, fimm álnir tvibreitt, sýnist mikið fallegt, en er ei svo gott sem því svarar, eg verð að gera mig ánægða með það, þó mér ekki líki það rétt vel.

Eg hefi nú alltaf smásaman verið að segja henni móður minni hitt og annað, svo sem einu sinni sagði eg henni þú hefðir skrifað mér til, og sagði eg hitt og annað í fréttum sem mér sýndist úr bréfunum þínum, og svo kom eg einu sinni með nokkrar gráar fíkjur og gaf henni og sagði henni þú hefðir sent mér það, líka sýndi eg henni tvinnann og possionina. Hún tók mikið glaðlega á móti fíkjunum og sá þetta og heyrði mig mjög glaðleg. Ekki sýndi eg henni indigóið, því eg gaf það út að Litlahóli, og dálítið af fíkjunum, og svo átti eg sjálf mikið eftir, sem eg er alltaf að borða. Mér ofbýður hvað mikið þú kaupir handa mér, bæði þetta sem þú sendir mér, sem var alltof mikið, eg tala nú ekki um það sem þú ert búinn að kaupa handa mér, það er óvenja. Mikið líkar mér vel og þykir fallegt brúna kjólatauið, svo blessaður láttu þér ekki detta í hug að kaupa annað vænna, því það er aldeilis þénustulaust, því þó þér þyki fallegri hatturinn en tauið, sem eg líka veit að í rauninni er, þá gildir það einu. Eg held líka að hann sé: rétt of praktugur, og vil eg ekki að kjóllinn sé eins, því eg get þá ekki brúkað það, en viss er eg um, að mér þykir hatturinn fallegur, eftir því sem þú segir mér frá honum, svo eg held eg verði að brúka hann, hvað praktuglegur sem hann er. Eg held það verði svona allt, sem þú kaupir handa mér, að mér líki það í bezta máta. Bezt held eg það sé að biðja póstinn í vor að flytja fyrir þig kassann með hattinum í, því ekki verður svo gott að fá það flutt á lestunum, því þeir hafa þá oftast nóg á hestum sínum, en pósturinn hefir ei alltjent svo mikið að flytja norður á vorin. Einu sinni sýndi eg móður minni brúnu kjólatau pjötluna og hina líka og spyr hana, hvernig henni þyki þetta brúna í kjól. Hún segir sér þyki það ofur fallegt, en hitt segir hún sér þyki ekki mikið fallegra en það, sem eg eigi (en mér þykir það ei neitt fallegra það mislita heldur en mitt grænleita). Hún spyr mig svo, hvaðan þessar pjötlur séu. Eg segi henni, að það sé að sunnan. Hún spyr mig svo að á alla vega eftir þessu. Eg segi henni svo, að þú hafir sent mér þessar pjötlur, en ekki hefi eg útþrykkilega sagt, að þú hafir keypt nokkuð af því, en eg held hún ímyndi sér það samt. Hún [er] svo oft að tala um það, hvað sér þyki þetta félegt í kjól handa sér og sinum líkum, því sér þyki alltjent svo fallegir brúnu silkikjólarnir, en þetta sé svipað því nokkuð. Þetta sýndi eg henni og sagði, því eg Vissi hún mundi betur taka mér, þegar eg væri búin að segja henni þetta, því hún er alltjent svo glöð við mig, þegar eg er að segja henni þetta, því henni þykir gaman að því, að mér sýnist, og hún er stundum að brjóta upp á einhverju því viðvíkjandi.

Mér hafa fundizt þessi jól leiðinleg fyrir það, að eg hefi ei neitt getað skrifað þér hjartað mitt elskulegasta, nema ofurlítinn miða á jólanóttina eftir vöku, sem eg læt hér innan í. Á jóladaginn fór eg til messu að Grund, og svo fóru kammerráðið og börnin hans fjögur upp eftir með okkur. Hann fór svo heim aftur um kvöldið, en á annan fórum við Guðrún og Kristjana fram að Möðruvallnakirkju og komum ei heim fyrr en seinast um kvöldið. Þá sáum við nú fallega hjálminn eða ljósakrónuna. En á þriðja fóru þau þrjú Grundarbörn í burtu, en Kristjana sat hér þangað til í gær. Þá varð eg fegin, svo eg gæti farið að pára þér, elskan mín bezta. Þegar hún Kristjana var að rífa allt upp úr dragkistunni minni, held eg hún hafi sett arkið mitt að tarna undir rassinn á sér, því hún hefir bögglað það allt, svo það er orðið svo ljótt, að eg varla get párað þér á það, þó það gildi einu vist, eg skrifa svo illa, eg verð líka að flýta mér, svo ekki fer mér fram ennþá. Þú verður að gera þig ánægðan með það allt. Ef þú getur lesið það, þá nægir. Eg sker nú pennana handa mér sjálf, svo ekki bætir það um.

Búin er eg að sjá út fyrir það, að ekki get eg sent hér neina treyjuna eins og eg þér lofaði, því ekki hefir Ragnheiður enn getað útvegað mér það, sem eg hana bað. Mér þykir það samt ljótt að vita þig rétt treyjulausan. Þú skalt vera í sparitreyjunni þinni eftir því sem þú þarft, kannske einlægt hvern dag, þegar upp á líður, og biðja svo einhvern að ljá þér treyju til kirkjunnar. Þú getur borgað það aftur. Eg sé ekki önnur ráð en þessi, því ekki vil eg þú sért í hinni, þegar hún er orðin ofboð ljót. Eg vil hvorki þú né eg hafir fyrir að kaupa hana, því þú þarft ekki treyjunnar með, ef þú siglir, og er svo bezt að hafa það svona. Þú spyr mig að, hvernig eg vilji eiga signet. Mér er allt hið sama, hvernig það er. Mér þykir dáfallegt að hafa tvo eða þrjá stafi á þeim, eins og mig minnir hans Páls sé, og líka eitt Á stórt og jónsdóttir neðan undir, en eg held það kosti meira. Hafðu það sem þér lízt, hjartað mitt allra bezta. Nú er örkin svarna búin, en ekki er eg enn búin að skrifa nóg.

Hann Grímur gaf mér núna arkið að tarna, sem er á sunnudagsmorguninn næstan eftir nýtt ár. Hann hefir vakað í nótt og verið að skrifa henni kærustu sinni. Nú eru tvær stundir til þess að farið verður á fætur. Hann fór svo að sofa og segir mér eg skuli nú fara að skrifa þér á arkið, því hann segist hafa gefið mér það til þess, sem hann ævinlega kallar kærasta minn og allra handa þess háttar. Eg fæ þetta oftar en sjaldnar hjá honum, í hljóði samt, en eg ber mig að borga honum það, svo þetta gengur æði oft, því hann þagnar nærri aldrei þegar hann getur, svo eg væri búin að fá leiðindi á því fyrir löngu, ef mér væri það ekki í rauninni það kærasta. Eg segi honum lika hann gjöri það til þess eg þagni aldrei á henni Ingibjörgu, því hann geti ekkert annað heyrt, hugsað né talað. Eg ætla nú líka að gera það sem hann sagði mér, að skrifa þér, hjartað mitt, þangað til á fætur er farið. Æ, eg vildi mér dytti nú í hug eitthvað það að segja þér, sem þig gleddi mest, eg veit það er það, að eg segi þér mina vellíðan, sem er í allan máta nærri því sem orðið getur í fjarlægð mins elskaða Hálfd.Þó eitthvað stundum ami að, eg ber mig að kasta því frá mér, hugsa það bætist úr öllum raunum mínum í vor, þá eg aftur sé minn elskulegasta, vænsta, lærðasta kærasta, þá orðinn stúdent, svo eg held eg fari rétt að þykjast af honum, eins og hann Öyfjörð segir um hana Rannveigu sína, að hún þykist af sér, en eg held eg megi þykjast eins vel af þér og hún af honum. - Í dag ætla eg að fara til kirkju og vona eg eftir bréfi frá þér, þar jóhannes Illugason kom á milli jóla og nýárs, en fór þá strax norður, og eg held líka með bréfin frá þér, sem eg held að séu einhver, og eg veit, ef þú hefir getað. En nú hefir verið vonað eftir honum að norðan nú fyrir þessa helgi, svo eg hugsa nú að jón minn sé kannske búinn að fá eitthvað, svo það liggur núna afar vel á mér, af því eg bý yfir þessari góðu von, að eg muni fá góðan boðskap af fjarlægu landi. Nú í fyrrakvöld vorum við móðir mín að tala saman allra handa og var það eitt, hún segir kammerráðið hafi sagt honum föður mínum, að sig langi til að koma því til leiðar, að það væri byggð kirkja á Akureyri, og hann Jóhann sinn fengi svo að vera þar prestur. Hún segir: „Eg held það sé af því hann langi til að hann sé nálægt sér. Mér þykir það von, eg veit hvað mér þætti vænt um, ef hann jón minn væri nær mér en hann er.“ Eg segi: „Þér skuluð lofa mér að sigla til hans, eg skal koma honum til að vilja fara hingað til Íslands.“ Hún segir: „Eg held eg megi gjöra það, því eg held þér kynni helzt að takast það.“ Og svo vorum við lengi að gera það að gamni okkar að tala um þetta. Mér þótti þetta betra en ekki neitt, að eg heyrði hún gat talað þetta í gamni, því eg held að henni sé það ei eins fjarri eins og eg hefi hugsað vist, hún gat talað það, þó það sé ekki mikið að marka. Það verður kannske annað þegar til alvörunnar kemur. Margt dettur mér í hug stundum að gera, sem eg hugsa kynni styrkja það, að eg fengi að fara með þér, ef þú siglir, en þori þó ei í neitt að ráðast af því, ef kannske svo fer, að þú farir aldrei neitt. Stundum hugsa eg, að eg skuli ekki vera að hafa nein brögð í frammi, heldur láta það hinsegin fara sem fara vill. En samt ætla eg nú að segja þér nokkuð af þankabrotum mínum. Stundum hefir mér dottið í hug þú skyldir nú sjálfur skrifa jóni bróður mínum og segja honum einlægt frá ástandi þínu, fyrst hver þú sért, hvar þú eigir heima og hvað þú vitir, að fósturforeldrar þínir hafi í hug að láta þig sigla, og svo hvað þig langi til og líka systur hans, að hún sigli líka, líka held eg segja, að hún sé kærasta þín, og þú biðjir hann að skrifa svoleiðis bréf til foreldra sinna, að hann segði svoleiðis, hvað mikil ánægja sýndist sér það, að ef einhver af sínu fólki væri til sín komið, eða eitthvað svoleiðis, því þú vitir, að það hjálpaði mikið til þess þú fengir þetta. En ekki mætti hann biðja þess fullkomlega, því eftir því kynni verða tekið,  biðja hann samt innilega fyrir, að það vissi enginn, að þú hefðir skrifað honum neitt, og jafnvel biðja hann fyrir að skrifa þér ei neitt aftur; því kannske það gæti ei til þín komizt nema faðir minn vissi það, nema ef þú sendir Jóni þínum Brynjólfssyni það og bæðir hann svo að gera eins aftur, og hann láti það svo innan í bréf frá sér. Kannske þú segðir honum, að eg ætti þar velmegandi góðkunningja, sem eg væri fullviss um, að bæði gæti og vildu upp á mig hjálpa, ef mér á lægi, því kannske hann hugsi út í það, ef hann veit kannske að ókunnugir eiga þar bágt, sem öngvan eiga að, en kannske honum finnist að hann ekki geta það og vilji síðan ekki hylla neitt að því, eða kannske þér sýndist, að eg gerði það sjálf eða þú undir mínu nafni, því mér er það ómögulegt, eða þú létir eitthvað lítið vera frá mér með. Þú yrðir svo að gera það með póstduggunni. Og lika hefir mér dottið í hug, að þú skyldir nú skrifa Jóni Brynjólfssyni til og biðja hann að segja þér vel frá öllu, hvernig þeir hefðu þetta og hitt, sem þér dytti i hug að spyrja að, segja honum, að þú hefðir í þanka að koma til hans í sumar, spyrja hvort þeir keyptu sér hverja máltíð, sem þeir borðuðu, eða hvort þeir keyptu fyrst matinn og létu siðan kokka handa sér, eða hvort ekki væri hæft í því, að þeir héldu sumir hús, því þú hefðir heyrt það, segja honum einlægt það Væri stúlka ein, sem þig langaði til að þú fengir að láta fara með þér, og hugsaðir svo líka að kynni að geta gert eitthvað fyrir þig af því sem þú þyrftir að kaupa, og líka fengir það heldur, ef þú gætir sagt það, og biðja hann að gera mikið úr því i bréfi til þín, hvað sér sýndist það vera hægt fyrir eina og eina piu, ef hún vildi vel gjöra, að spara peninga fyrir einn og einn þessháttar mann með því að gjöra smávegis fyrir þá, svo sem að vaska nokkuð, stoppa sokka og allra handa svoleiðis, sem eg get ekki upp talið, sem kostar svo mikið, en þær margar þar hafa ekki svo mikið að gjöra, að þær gætu það, án þess það sæist á vinnu þeirra, það er að segja, væru þær nokkuð líkar þeim íslenzku. - Eg held þér, hjartað mitt, sé nú farið að ofbjóða ólukku ruglið og rausið í mér, æ, fyrirgefðu mér það samt, eg geri það eins mikið til að lengja bréfið og mér til skemmtunar eins og af því eg haldi þú gerir eftir því, þó eg viti þú viljir feginn styrkja til þess ef gætir. Nú má eg ekki skrifa meira í þetta sinn þar fólkið er nú komið á fætur og mér orðið mál að búa mig.

Sæll vertu nú, elsku hjartað góða. Nú er þriðja sunnudagskvöld eftir nýtt ár. Ekki fékk eg bréfið frá þér á sunnudaginn, er eg eftir því vonaði, heldur á miðvikudaginn í þeirri viku, en böggulinn fékk eg í dag við Grundarkirkju, hvorutveggja með góðum skilum, þó nokkuð seint væri. Eg þakka þér af öllu hjarta fyrir það hvorutveggja sem og hina fyrri. Vel passa mér skórnir, eins og eg skyldi hafa verið hjá þér og þú hefðir borið hann upp á mig, þeir eru nógu stórir, þó eg klæði fótinn í mesta máta, svo minni hefðu þeir mátt vera, hefði svo til viljað, en þetta þótti mér bezt, svo eg get brúkað þá eins þegar kalt er. Þér tekst svo vel að útvega allt handa mér, svo eg rétt öfunda þig af því, en mér gengur svo bágt að fá það í því standi, sem mér líkar, svo eg segi, gott átt þú, eða þú mátt segja eins og einhverntíma: Vel gengur mér, en illa gengur þér, Nanna. Nú er eg búin að böggla saman kjólnum og buxunum handa þér, hjartað mitt góða, ó, eg kvíði fyrir því, að það muni nú verða allt í óstandi og ólagi. Eg ætla nú að láta Grím koma í það og sjá það á honum, því þið eruð álíka stórir, því hann hefir ei komið í það síðan það var saman komið. Eg held það verði nú ei heldur nýmóðins snið á því, eg hafði ei heldur neitt að sníða almennilegt eftir, þú verður samt að gera þig ánægðan með það í þetta sinn, hjartað mitt, og hugsa: Hún kærasta mín kann það ekki betur. Það er eins og kattarklórið að tarna. En þú átt nú að kenna mér það betur seinna, sauður minn. Engar fréttir hefi eg ennþá sagt þér almennilegar, eg trúi eg muni þær heldur öngvar. Eg veit líka, að aðrir segja þér þær, svo eg ætla ei að vera skrifa þær. - Þá datt mér nokkuð gott í hug núna að segja þér. Einu sinni í sumar lézt hann Páll Ms. vera orðinn nærri vitlaus út af því, að sig langaði svo mikið til að fá hana Guðrúnu systur, svo hann lézt vera kominn þá og þá á flugstig að drepa sig af því. Hann sagðist vita, að hann fengi hana ekki. Hann sagði Grími frá þessu og var að spyrja hann eftir, hvað hann héldi um þetta. Stundum sagðist hann vilja hinar líka, en hann sagðist heyra sagt þær mundu kannske vera lofaðar, og var að spyrja hann á alla vegu, hvort hann hefði ei heyrt um hana Álfheiði og hann Hálfdan, og bað hann, þegar Grímur fór hingað ufrum, að taka eftir, hvort hann gæti ei séð það á okkur. En Grímur segist hafa sagt honum, að hann vissi ekki neitt um það. Hann segir mér allt aftur, því við erum dágóðir vinir innan um, en ekki máttu láta hann heyra þetta neitt á þér, sumsé hann Pál, og einhverjum hefir hann sagt, eg held honum séra Hallgrími á Hrafnagili, að hann mundi verða feginn að fá hana Sigríði, þó hún væri ólétt, sem hann hafði alvegis haldið. En það ímynda eg mér, að foreldrarnir minir vildu ekki, og ekki heldur hún, þó hann Hákon yrði frá. Hvað skyldi hann þá segja, þegar hann heyrir þetta af Sigríði? Skyldi hann þá vilja hætta og uppgefast við þetta? Mér þykir hún ennþá fullgóð handa honum, hvað sem honum þykir. í vetur eftir að hún átti barnið, gerði hún ráð fyrir að skrifa honum til og segja honum frá þessu og jafnvel segj

hún byggist við, að hann mundi nú ei framar vilja sig, þó ei af því, að hún vildi hann ekki eins og áður, og enn framar, segir hún mér, ef hún sæi, að hann vildi það eins og áður, því þá er það mesta tryggðamerki og stöðuglyndis, að eg meina. En ekki hefi eg neitt orðið vör við, að hún hafi skrifað honum, en hún getur nú enn gjört það. Í fyrsta sinnið þegar hún fór til kirkju, sagði faðir minn henni að sitja í krókbekk, eftir að hún átti barnið, og svo þegar búið var að blessa fyrir altarinu, kallar hann upp með mikið voldugri raustu, en þó klökkri og skjálfandi, til safnaðarins og segist biðja það forláts vegna síns barns á hneykslinu þvi, sem því hefði á orðið, sem öllum kunnugt væri, og svo fram eftir því. Það fannst mér vera rétt ánægja í því fyrir hana að heyra það, og svo þegar hún fór næst, sagði hann henni að sitja fyrir innan okkur alltjent. Það finnst mér hann geri til þess að hvorki henni né öðrum skyldi það úr minni falla. Því alltjent þegar við komum í kirkjuna, þá má okkur ævinlega detta þetta í hug og öðrum. Þetta fellur mér illa, því mér finnst það ævinlegt straff fyrir hana Sigríði, þó henni megi vera sama í rauninni, og hann hefir veit eg góðan tilgang. Það sem verður að vera, viljugur skal hver bera. Við Guðrún sofum alltaf núna í rúminu hennar, en hún í okkar, því foreldrar mínir vildu ei láta hana fara aftur fram fyrir, en henni þykir það allra mesta ólukka. Svo ef þú kemur heim um nótt í vor, þá finnurðu mig þar, hjartað mitt, ef lifum. Sú gleðistund, ó, sú gleðilegasta stund, þá eg fæ fyrst að sjá þig og kyssa. Til þess ber eg mig alltjent að hugsa, þegar hálfpartinn eru einhver leiðindin í mér, að þau taki enda þegar eg sífellt fái að vera hjá þér, hjartað mitt, af öllu hjarta elskaða, sem eg hugsa ei verði langt að bíða. Nú er búið arkið að tarna, og eg held að eg geti nú ekki skrifað þér mikið meira. Fyrirgefðu mér ólukku klaufaklórið mitt, já allt þetta rangt skrifaða raus. Æ, vertu nú ævinlega blessaður og sæll í guði, óskar þín kærasta Álfheiður Jónsdóttir. 
