
<meta-info>Ragnhildur Magnúsdóttir til Finns Magnússonar</meta-info>
<meta-date>Þingvöllum, 15. ágúst 1818</meta-date>
 Elskulegi góði bróðir!

Af ást og alúð þakka eg þér þitt elskulegt bréf, sem og því fylgjandi sending. Eg man nú ekki í einu allt, hvað eg þyrfti og vildi skrifa þér, en byrja þó á því fyrst að segja þér það, að eg fór alfarin hingað frá Meðalfelli þann 23. júní, en þann 20. giftist eg, eins og þú sér af bréfi mannsins míns. Ekki get eg nú neitt svo sérlega sagt þér af högum mínum hér, svo sem eg gæti talað það við þig, en yfir höfuð að segja hefir mér liðið síðan hingað kom upp á það bezta að öllu, sem í manna valdi stendur, því maður minn hefir verið mér sá ástúðlegasti og leitazt við að gjöra mér tíðina sem indælasta hann hefir getað, líka svo aðrir viðkomandi eftir megni. En þegar þú nú heyrir, að móðir mín gat ei verið hér, vildi eg hjartans fegin óska, að þér ei kæmi neitt ljótt í hug. Eg veit þér þykir það slæmt, og þú mátt trúa því, að það var mér að nokkru leyti móti geði, þó svo yrði að vera. Líka svo hefði maðurinn minn og faðir hans verið mikið ánægðari með það, að hún ei hefði þurft að fara héðan frá, ef það hefði getað skeð. En hér er svo varið húsum, að eg sá henni ómögulegt að hafa hér næði meðan ei kemst upp húsið okkar að vestan, hvað eg er þó hrædd um að seinna verði en skyldi. Ekki heldur vildi móðir mín sjálf heldur fara en vera, ef annað hefði getað skeð. En þú veizt, að hún á ei svo bágt með að gjöra sig ánægða með annarra vilja. Ekki heldur get eg í minnsta máta merkt, að henni væri á móti geði giftingin mín, sem sumir hafa þó máske ímyndað sér, af því hún fór að Oddgeirshólum. Ekki get eg annað sagt þér af hófinu stóra, þegar eg giftist, en þar voru liðugt 20 menn í allt. Úr Kjósinni voru ei nema hjónin frá Reynivöllum, Hálsi og Laxanesi, og Guðný Helgadóttir, sem nú er í Blönduholti, en hér úr sveit hjónin frá Skógarkoti og Heiðarbæ, systir mín og bróðir hans frá Oddgeirshólum. Þeir frændur mínir komu ei allir að sunnan nema sýslumaður og Thorgrímur, síra Árni og sekreterinn frá Esjubergi. Ekki segi eg, að veizlan væri væn, en þó held eg hún hafi orðið okkur lýtalaus, og þaðivar nokkuð, sem mér þótti betur fara. En mikið hefði eg verið betur til geðs, ef eg hefði haft þá ánægju, að þín nærvera hefði fyllt upp hópinn, því stærra fannst mér skarðið í huganum, þar sem þú hefðir átt að vera, en þó suma aðra vantaði. En það má mér að nokkru leyti gleymast, þegar eg hugsa eftir því, að ei gat skeð, og ei siður tilfinnanlegt þegar eg hugsa eftir, að þín umhyggja fyrir minni og minna velfarnan var ein orsök til, að eg ei fékk að sjá þig þar. Það eins og margt annað get eg ei með fáum orðum fullþakkað þér. - Maðurinn minn er búinn að segja þér í sínu bréfi það markverðasta um byggingu á Meðalfelli, en ei þykir mér ólíklegt, að Þórður skrifi þér til og þakki þér fyrir sendinguna, og máske hann þá um leið krefðist af þér einhvers svars það áhrærandi (það er að segja ef hann ætlar sér þar að vera). En það vildi eg þú vildir ekki gefa honum fullkomið svar með póstskipinu, ef von væri til þú kæmir á land vort að sumri, lofi guð, hvað eg vildi óska að yrði. Maðurinn minn er búinn að segja þér, að upp var skrifað það sem við fórum með hingað, eg hugsa þér sýnist það ei óbillegt. Ef við hefðum fengið að sjá þig, þá hefði eg gjarnan viljað vita, hvað þér hefði þótt bezt fara bæði um eitt og annað því Viðkomandi. En nú skal eg láta bíða þar til eg finn þig að tala um þetta meir. _ Hingað kom með mér gamla Guðbjörg. Hún hefir nú á baki 82 ár og er nú svo kát og köggulkvik, að hún hefir oft rakað ljá og snúið og verið við hirðingu síðan farið var að slá, svo að eg held fáir henni jafngamlír muni orka jafnmiklu. Líka svo er hér Guðrún litla og Sigríður, svo hér er nú yfir allt 16 manns, allt svo verða 17, ef móðir mín kemst til okkar í haust, hvað eg vona verði, ef húsið kemst upp. Eg hefi nú nýlega fundið hana, og held eg hún hafi ei kunnað sem bezt við sig, og hefir þó verið leikið við hana í öllu sem mögulegt er. - -- 
