

[Geir biskup til Bjarna Þorsteinssonar]

Reykjavík, 22. ágúst 1813

Þessa línu hrípa eg með Henkel, sem nú segist vera ferðbúinn héðan, og á hún að færa þér mitt premilinair ástarþakklæti fyrir þin tvö ástúðlegu og óviðjafnanlega góðu bréf, fyrir allar þínar velgjörðir við Halldór og tryggð og ástúð við mig. Frá oss er sem vant er fátt merkilegt að segja, þó sýnist sem flestir þeir hlutir, sem ekki standa í sjálfræði manna, leiki nærfellt í lyndi. Með þeim tel eg gott heilsufar, grasvöxt allsstaðar í betra og víða í bezta lagi, og nýtingu allgóða allt til þessa. Þó hefur sumarið verið heldur votsamt. Afli var hér rétt góður í vor, nefnilega meðal hlutur 3-400 og hæstir við 700. En ýsan var miklu minni en siðvanalega. Varð því hjá flestum lítið afgangs, því lítið var hjá almenningi annað til matar að hafa. Síðan um mistur hefur hér verið mjög svo fiskilítið víðast, og sama er að frétta úr fjærlíggjandi veiðistöðum. Þar á mót er frá kauphöndlun vorri fátt gott að segja, því vöruleifar voru í vor orðnar litlar eftir, sízt af því, sem nauðsynlegt er. Frá jóni Bola hafa hér komið tvö skip, n.l. skonnert, sem færði oss aftur consúl Jón Parker og tvo engla aðra, n.l. kaupmann, heitir Valches, og náttúruskoðara nokkurn, Glaston. Að öðru var skip þetta tómt. Hitt var jagt til konsúlsins, ogsvo tóm að öllu. Nú eru þau bæði komin af stað, jagten til Gotthenborg, en skonnerten til Leverpol. Með henni fóru kaupmaðurinn enski og náttúruskoðarinn. Hafði kaupmaður reitt sér saman nokkuð af ull og fiski (þó minna af honum) fyrir vöruleifar, sem kaupmaður FOX skildi hér eftir í fyrra. Consúl þar á mót tók við vöruleifum Phelps, og varð á þann hátt eini ráðandi yfir öllu tóbaki, sem hér var, og fleiru smávegis, sem betra þótti að hafa en missa. Af dönskum skipum kom hér fyrstur Henkel, hér um bil þann 20. maí. Hann hafði inni 200 tunnur af rúgi, en lét þær ekki falar í það sinn. Voru þó menn hér mjög nauðstaddir. Þar á mót færði hann oss eitt ex. af For[ordning] af 5. jan. um Pengevesenets forandring, sem ekki hafði hér þær hagfelldustu afleiðingar. Að sönnu voru seðlar vorir áður teknir stórum að minnka í gildi, en þegar hann kom kastaði öllum tólfum. Að sönnu féllu þeir ekki hjá öllum aldeilis í einu, en síðan hefur verði þeirra og virðing svo hnignað, að þeir eftir sömu progression strax í haust og í vetur verða : 0, og að vori verða þeir að líkindum komnir langt yfir á hina síðuna, svo vér hér erum í raun réttri miklu miður farnir en þér, hvar þeir gilda þó nokkuð. Öll höndlun, bæði milli innlendra og við framandi, er nú nærfellt einasta innifalin í vöruskiptum, nema þá sjaldan að silfurpeningar koma með í spilið, og mun réttara í nærverandi kringumstæðum að álita þá sem vörur en sem peninga. Þeir sem verst eru settir við þetta eru embættismenn, sem eiga að lifa af peningalaunum, og ekki hafa dug, efni eða skap að útvega sér landvörur til að kaupa aftur fyrir nauðsynjar sínar af útlenzkum vörum, og sé eg varla hvar fyrir þeim muni staðar nema. Eg var svo glaður í vetur eð var, þegar commis. í búi minu safnaðist og borgaði allt mitt prioriteraða gjald og hitt upp á 2000 rd. nær, sem loknir áttu að vera til ult. júlí að ári, án þess að nokkuð væri nokkrum afkvittað, og þar eg vissi, að eg átti von á gratification í sumar fyrir árið sem leið. En þessi gleði varaði varla lengur en Brún-Skjóna var í Hvammi eða Adam í Paradís. Svei letinni úr rentuk., sem ekki gaf oss offic. communication um þessa gratification í fyrra. Næstur eftir Henkel kom Lambertsen með skip sitt tómt frá Noregi, það sleit upp við Hafnarskeiði og rak á land, og er nú verið að úthluta því meðal Flóamanna. Loks komu þeir Símonsen og Knudsen með Skálholt hlaðið með timbur, en Orion, sem þeir sögðu að bráðum væri von á með ridder Sivertsen og mat, hefur enn ekki sýnt sig, og eru þó margir, sem þrá eftir honum, því auk matar vantar oss járn, færi, pappír og messuvín, fyrir utan kaffi og sykur. Að sönnu komu hér í sumar 50 tunnur af byggi frá Bíldudal, en þeim skiptu kaupmenn með sér. Henkel seldi og, þegar hann kom til baka, 20 tunnur af rúgi virkta vinum sínum, hverja fyrir 2 skp. af fiski. En hvað skal þetta meðal svo margra? Þar hjá er fiskur hér í sýslu að ætlun minni nærfellt uppseldur og margir allareiðu jafnvel hreint fisklausir fyrir heimili sín.

Hvað sú tilsetta kommission áhrærandi pengevesenet svo gjörir að verkum, get eg ekki getið mér til. Mér sýnist hún hafa vanda< verk á hendi. Því sendi koll. þig ekki í það erindi, svo að eg fengi þó að bjóða þér góðar nætur, áður en eg hátta í síðasta sinni?

Ekki þarf eg að segja þér, að stipt.bst. komm. sé hafin, henni var og mál á því, því bæði var hún tekin að gerast haustþung, líka horfðu sum af höfðum hennar sitt í hverja áttina, eins og á skrímslum Esekíels. Ekki er eg þar fyrir viss, að nú muni fara betur. Það embætti krefur manns, sem hefur vitsmuni, álit og dugnað og stöðuglyndi. En sleppum því.

Leirgerður stendur aldeilis geldmjólk í ár og hefur engan kálf átt síðan Handbókina. Kemur það af því, að hvorki er til pappír, olía né sverta, þar hjá segja þeir, sem til vita, að húsið sjálft taki mjög svo að fyrnast! - Norðanlands hafa þeir enn nú látið fjúka í kveðlingum, setti kammersekr. Briem út premie af 5 rd. fyrir þann sem vissi að segja, hver höfundur væri að tveimur af þessum bögum. Þar var stelpa múlkteruð um 10 rd. fyrir eina bögu, og prestur, sira Sigurður í Saurbæ, um 50 rd. fyrir tvær beinakerlingarvísur, sem eg varla veit annað að að finna en að þær eru leirburður. Var það að sönnu maklegt straff í því tilliti, ef mulkten hefði fallið til betri Skálda, en þó nokkuð þungt. Þessar bögur sendi eg Magnússen, og geturðu séð þær þar, ef þú nennir. Engar sérdeilis merkilegar sakir man eg, sem verið hafa fyrir landsyfirréttinum, að þjófasökum undanteknum, af þeim hefur fyrir yfirkansellieréttinum (eða hvað hann nú heitir) verið svo mikill fjöldi, að vort hús var fullt orðið, og stiftamtmaður sá sig vegna matarleysis orsakaðan að gefa fyrst í þessum mánuði 17 candidater þaðan heimfararleyfi. Eru þó eins margir eða fleiri eftir, og enn nú von á ýmsum nýjum. Þó verð eg að minnast á eina sök af þessum, vegna þess að það tilfelli er nokkuð Sérlegt. Í Suður-Múlasýslu var strákur, hét Eiríkur, hann Var sekaður urn þjófnað og dæmdur af kammerassessor Thorlacius til að flengjast, en við það skipaðist hann svo lítið, að hann tók aftur til iðju sinnar, og nú var hálfu verri en áður. Nú var hann gripinn að nýju, dæmdur í tugthús, líka svo af Thorl. og meðan fenginn hreppstjóranum í Mjóafirði til vöktunar, og dómurinn sendur í amtið til approbationar, sem lét enn stefna honum fyrir yfirkríminalréttinn, hvar hún kom fyrir í vor. Var henni þaðan heim vísað og Thorl. dæmdur pro. mel. Á meðan þessu fór fram, var strákurinn í varðhaldi, en þar hann enn tók til iðju sinnar, tók hreppstjórinn hann og setti hann í bás við sjó, hvar hamrar héldu að að ofan, en sjór að framan, hér var drengur nokkra daga, og var látinn síga niður til hans matur. Einhverju sinni spurði hann þann, er matinn færði, hvað lengi hann ætti að gista þar, þessi sagði, til hann dræpist. Þetta tók drengur til hugleiðingar og klifraði um nóttina upp klettinn, sem áður var álitinn öllum ófær, og kom fyrst við hjá húsbónda sínum og stal þar, síðan fór hann í sömu erindum upp í sveit, en náðist enn að nýju og var færður hreppstjóra. Loks deyði hann á allra heilagra messu, sumir meina úr hor, aðrir segja hann hafi komið af sjó með vinnumönnum hreppstjórans og orðið bráðkvaddur í fjörunni. Hitt er víst, að þegar hann var dauður, var hann fluttur út á Mjóafjörð og hleypt þar niður. Kenna sumir um það Mjóafjarðarkirkjuverja þeim nafnkennda rabulista Hermanni Jónssyni, sem skyldi hafa álitið óhæft, að hann sem sakfelldur græfist i vígðri mold. Við þessa sök var Jón bróðir minn að fást seinast þegar eg frétti að austan. Þú hefur kannske frétt, að hann malis ominibus er orðinn þar constitueraður sýslumaður, og er það sú stærsta metamorphosis sem eg hef heyrt. Ólafur gamli dó í nóvember, skiptu samarfar búinu með þeirri nákvæmni, að þeir hjuggu medal. pro meritis í fjóra parta, eins stóra silfurbikarinn. Etatsraaden tók þar við húsráðum og flutti þangað alfarinn í vor. Veit eg að hann leggur út allar árar að ná henni til eignar, er mér það vitni þar um, að hann hefur heilaglega forsikret mig um það mótsetta. Nú er skipið undir segli.

Vertu blessaður.

Geir Vídalín.


