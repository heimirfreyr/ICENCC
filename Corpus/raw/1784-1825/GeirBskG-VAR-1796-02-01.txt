[1. febrúar 1796]

Háæruverðugi herra biskup, hæstvirðandi tengdanáungi.

Fyrir nokkru síðan skrifaði eg yður tvo seðla, sem báðir áttu að fara með sendimanni herra rektors Thorlacius, og voru í þeim eina taflan yfir barnadauðann hér í sóknum frá 1784. En skömmu síðar frétti eg, að það bréf hefði af ógáti orðið eftir af sendimanninum, og veit eg því ekkert um, hvort það muni vera komið til skila eður ekki.

Almennar fréttir hér úr sveitum eru ekki nema harðindi, þó eru hér um nesin jarðir nokkrar síðan í miðjum janúar, en þá almennu umkvörtun um heyskort etc. vil eg ekki skrifa, þar það lætur sem hún sé of almenn. Þann 12. janúar gaf guð okkur Sigríði minni ungan son, sem kallaður var Árni (í öðru sinni eftir fóstra mínum), en rúmri viku eftir barnburðinn varð kona mín veik af brjóstþyngslum, sem svo hafa aukizt allt til þessa, að hún liggur nú hætt haldin. Hefur öll medicin verið forgævins brúkuð til þessa. Nú sendi eg, eftir tilmælum hennar, boð til madame Guðrúnar á Þingvöllum, og á seðill þessi að fara í þeirri ferð, og er það líkast, að guð hafi gjört einhverja umbreyting á sjúkdómi hennar áður en hann kemur yður til handa, þar hann fer svo að skotspæni, og vil eg keppast að taka því vel, hvort sem hann vill vera láta. Ekkert hef eg skrifað náungum hennar öðrum um þetta hennar ásigkomulag, og vil eg biða þess til eg sé hvern enda guð vill gjöra á þessu. Eg enda seðil þenna með innilegustu forlátsbón og óskum alls hins bezta til yðar og allra ástfólginna frá okkur Sigríði minni og barnaskepnum okkar. Eg vil ætíð stunda að vera yðar háæruverðugheita auðmjúkur elsk. náungi

Geir Vídalín. Lambastöðum, 1. febrúar 1796.


