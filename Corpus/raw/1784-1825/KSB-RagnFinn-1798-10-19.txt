
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>19. október 1798</meta-date>


- - Mér og mínum líður allt bærilega, lof sé guði. Enginn hefir hér nafnkenndur burtkallast utan Madame Guðrún í Saurbæ, kona sr. jóns Hjaltalíns, tveimur dægrum eftir það hún fæddi andvana barn. Til hennar var sótt Guðrún mín Halldórsdóttir og Sigríður héðan, sem báðar komu í ótíma, því konan var orðin útmöttuð af blóðlátum, sem hún hafði haft í allt sumar, með öðru langtum fleira, en öllu hélt upp að hjartanu, fyrir hverju hún var annars mikið veik. Þar eru eftir níu börn, og hafa hjónin í Reykholti tekið það yngsta, stúlku þriggja ára, og hjónin eldri í Stafholti hafa tekið aðra dótturina. Heiðarlega hafði presturinn haldið útför konu sinnar. Hann og börn hans misstu þar mikið, því hún var sögð með ferðugustu konum og þar hjá skörp, bæði til munns og handa, og mikið góðgjörðasöm, og vandasamt sýnist að koma í hennar stað. En hvort nokkur verður fáanleg til þess, gefur tíðin að vita. Lát sr. Þórðar Ólafssonar munt þú frétt hafa. Heyskapur hefir gengið hér í sveit í sumar með bágara lag vegna óþerra, svo nokkrir verða að skera sér til skaða. Ekki höfum við heyjað verr en í fyrra að vöxtunum, en að gæðunum mikið verr, eins og allir klaga yfir. Við peningana, sem þú sendir mér, skal eg gjöra eftir þinni fyrirsögn. En hrædd er eg um, að bágt veiti að fá á þá gyllinguna, því smiðirnir berja sér alltíð mikið um gull. - Ólánlega tókst til fyrir Finni mínum, að hann missti það sem þú ætlaðir að gjöra honum gott, því ekki dró hann langt á leið það sem hann fékk frá okkur. Býsna skal til batnaðar fyrir honum, vesæling. Eg vona til míns góða guðs, að hann sjái til hans og láti hann ekki líða nauð. Hjartanlega þakka eg þér, systir mín góð, fyrir hann. Guð launi þér og þínum dyggð þína við okkur. Ofan á allt annað verð eg að kvabba á þér og biðja þig gjöra svo vel, ef getur, að hjálpa mér um eitthvað í vandaðan höttdregil, eg vildi það væri dökkleitt og sterkt. Húfan á að vera dökkblá. Hann má ekki vera rauðleitur eða gulleitur, því ekkja á að fá höttinn. Forláttu nú, systir mín góð, dælsku mína, samt óvandaðar línur þessar, sem endast með okkar Magnúsar míns og dætra okkar ástar og þakklætis heilsan til þín og barna þinna. Guð minn góður sé allra þinna meina bót og styrki þig í öllu þínu mótlæti. Þess óskar þinnar systurdyggðar einlæglega elskandi systir

Ragneiður Finnsdóttir. 
