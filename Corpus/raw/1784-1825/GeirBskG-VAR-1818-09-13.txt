

[Geir biskup til Bjarna Þorsteinssonar]

Reykjavík, 13. september 1818

Nú er þó Müller loks fullkomlega tilbúinn, en lukkan er, að vindurinn hefur í nótt gengið í útsuðrið, svo að eg vona, að hann liggi kyrr fyrst fram eftir deginum. Strax eftir að við skildum, kom eg að máli við ridder Sivertsen og vikraði í kring, að hann seldi mér pakkhús sitt hér. Varð eg þess þá vis, að einhver samningur væri milli hans og Petræusar um að þessi keypti þau þrjú hús, sem Sivertsen á hér í vesturenda bæjarins. Sagðist Sivertsen vilja hafa fyrir þau öll 2500 spesiur, hvar af hann virti pakkhúsið fyrir 1000 spesiur. Þetta ofbauð mér og stakk í snatri minni pípu í sekk. Að sönnu lagði Sivertsen til, að ef ekki gengju saman kaupin milli sín og Petræusar, mundi hann reyna að selja þessi hús í Khöfn í vetur, fyrst Öll í einu, og ef það ekki lukkaðist, hvert sér í lagi. En þá er eg fjarri, og litlu nær efninu, þó eg væri nær. En þegar þetta hús er frá, veit eg hér sem stendur ekkert fáanlegt til kaups, og sama er mér sagt úr Firðinum. Er því ekki annað sýnna, en eg megi sitja hér kyrr enn nú árlangt, og er það þó satt að segja, að mér líkar hér því verr, sem eg er hér lengur. Sed ferendum est quod mutari neqvit.

Varla varst þú, góði sekreter minn, horfinn fyrir Skagann fyrr en frændi minn tók ofan sverð réttlætisins, skók það að sýslumanni Halldóri og lét mjög svo ófriðlega. Eg kom þessa undanfarna daga nokkrum sinnum að máli við hann og afsakaði Halldór hvað eg kunni og hverja hans yfirsjón sérílagi, sem allar eru þær sömu og fyrri og engu við aukið, en hafa nú svo vaxið í augum honum síðan þú fórst, eins og kolla þín forðum í augum á Meðallendingnum. Þó er nú því betra en fyrri, að Halldór er búinn að innsenda liðlega erklæring upp á klögun Ólafs Ingimundssonar. En allar mínar, allar landfógeta afsakanir voru forgefins. Þegar eg sá, að fullrar vægðar ekki var að vænta, bað eg um frest til nýárs, þá Halldór innan þess tíma skyldi vera búinn að klára allt það, sem hann hafði forsómað, og koma plöggum sínum í lag, en afsvar. Nú bað eg um frest til Mikaelsmessu og lofaði ef enn nú innan þessa tíma, að mikið skyldi verða frá hendi af því, sem hann áliti nauðsynlegast, samt að kosta ferðina norður, en allt þetta hafði sama árangur, og síðan í fyrradag liggur suspense tilbúin í consepti, en ekki er hún enn auglýst Halldóri, eins og eg alls ekki veit, hvern hann muni gjöra hér að sýslumanni í hans stað. Nær því var eg alráðinn við þetta tækifæri að bregða mér til Hafnar, og spurði eg assessor, hvort hann hefði nokkuð í móti því. Lét hann sem það ekki væri. En eg óttaðist, að þið munduð flýja bæinn, þegar þið sæjuð þenna stóra íslenzka björn, sá þar hjá, að ferð sú hefði orðið til einskis, því ekki vissi eg betur að tala máli Halldórs þar niðri en þú gjörir það. Eg skrifaði bæði greifa Knút og Jónsen og bað þá fyrir Halldór, en þetta skeði áður en eg vissi, að assessor myndi hengja hann. Oft hef eg óskað mér að vera góður júristi, en aldrei hefur mig langað meir til þess en nú, ef gæti varið skarðið fyrir Halldór, þegar þetta mál kemur hér til dóms. En eg veit að landfógeti sparar ekkert.

Ekki þóknaðist frænda mínum að senda mér betænkningar mínar um brauðaskipti norðanprestanna, og sagðist hann ætla að senda þær til Castenschíolds. Eg hef frétt, að þetta sé míkið verk.

Um lokale fyrir stiftsbiblioteket hef eg skrifað kansellíinu, en ekki nær svo rækilega, sem eg vildi, því eg gat ekki fengið Müller fyrir annríki hans til að gjöra mér orðulegt overslag, og sendi eg þér því, góði secreter minn, þetta bréf hér með sub sigillo volante, þykir mér mikið undir, að það ekki láti mig standa eins og best, þegar bækurnar koma. Þér sendi eg og uppkast af teikningu Gunnars míns til eigin eftirsjónar.

Árna fel eg þér, þig guði og þar með basta.

Geir Vídalín.

Nú er klukkan eitt, Halldórs suspension expederuð. Caution, sem Knudsen bauð á hann fyrir að öll vantandi plögg, sem stíftamtm. hefði að krefja frá H., skyldu verða klár seinast í þessum mánuði, afslegin.

Konan mín kemur að í þessu, segist hún hafa spáð þessu áður en þú fórst, en guði og þér felur hún þá Halldór og Árna. Ólafur í Odda er constitueraður í stað H., en eg er hræddur, að hann aldrei hlýði. Og ætla eg þá að leggja bæn fyrir það. Heilsa mín er góð og haus uppréttur. Kl. 4. Nú fæ eg þá endilega copie af suspension Halldórs og fylgir hún hér með, og sér þú að jafnvel sjálfur fjandinn er ætlaður til að hafa sína rullu. Hvað mun eg máttarnaumur / mega þar standast við. . . Þú manst restina.

Kornið hefur mér eitt í hug, hvort ei dygði að sækja um, að Þorgrímur minn mætti komme i fortrinlig betragtning til eet af de middelmaadige kalde fra 40-60 rd. Að öðrum kosti fæ eg hann ekki fram, því hann kemur annars eins og þeir við díkið í Betsepa (eða hvar það nú var). Gáfur hans eru litlar, en siðferði gott, og betra prestsefni er hann en frændi sira Jón sál. Finnsson, sem fékk Hruna. Siðferði hans er gott, og viss er eg um, að hann vandaði embætti sitt. En nú er skipið búið. Blanketten, sem við töluðum um, fylgja með, og getir þú ekki brúkað þær um sinn, bíða þær betri tíma. Forláttu mér, og láttu skap mitt í dag, sem þú getur nærri, þéna mér fyrir afsökun.

Þinn

G. V.


