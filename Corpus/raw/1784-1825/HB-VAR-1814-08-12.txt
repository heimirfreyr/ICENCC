Gufunesi, 12. ágúst 1814.

Góði bróðir!

NÚ þori eg ekki lengur að draga að rita þér, þar eg er hrædd, að Guðmundsen okkar dvelji ekki lengi héðan af - og hann Vil eg nauðug missa. -- Já, eg vona að hann afhendi þér seðil þennan og segi þér nákvæmlega frá ástandi mínu, hvert eg hygg honum kunnugt. Fréttir engar færi þér, en vísa einungis til hans. -- Hafðu mitt innilegasta þakklæti fyrir tilskrifið og hattinn og skóna. Það var hvorttveggja í bezta máta. Ekkert fær þú fyrir það nema skömm og hrekki. Það er nóg fyrir þig. Mikið illa fór sendingin þín í fyrra, sem var að sönnu ekki af miklu verði. Verst var um peysu þína, fyrst þú þarfnaðist hennar. -- Þann 24. apríl lenti Sivertsen riddari með Þ[orgrími] eftir 18 vikna legu í Skotlandi og 6 vikna í Orkueyjurn. Þeir liðu víst tvisvar næstum skipbrot á þessari hrakreisu. Af þessu ræður þú, að Þ. 'muni nú í skuldum, mesta skuld hans er í Skotlandi. Samt hefur hann von um að kvitta nokkuð af þessu upp á hægan máta með söguskruddum. Þ. hefur nú byrjað hokur á Gufunesi, sem sýslum. H. Thorgrimsen byggði honum, því Gufunes er nú útlagt fyrir sýslumannssetur. Í afleiðing af þessari bl. búskapargrillu hans var, að eg þann 8. júlí batt enda á umtali, sem hafði verið okkar á milli, og veik hingað með honum degi síðar. Eg má hreint út játa, að þetta var á litlu viti byggt fyrir bæði að byrjahokur nú. Við getum samt vissra orsaka vegna ekki komið öðru við. Húsbóndi minn, Etatsraaden, gaf mér kú væna, sex ær og hest, samt margt fleira af miklu verði, sem eg nenni ekki að telja þér upp, og amtm. Stephensen gaf mér kú. Sekret. Stephensen gaf Þ[orgrími] 6 ær og bát.- Vel hefur Etatsraad St[ephensen] reynzt mér, og er hann sá, sem með velgjörðum sínum hefur mest allra manna skuldbundið mig. Son hans og son amtmanns koma nú til Hafnar með Petræus, og Sveinbjörn son Egils heitins í Njarðvík. Allir þessir eru að meining minni vænir menn, og Sv[einbj örn] þessi er einhver sú feilaminnsta manneskja, sem eg hef þekkt. -- Trúa máttu því, margt hefur síðan eg skrifaði þér í fyrra á dagana drifið. Ekki skrifa eg þér samt neitt af því. Það gjörir pappírseklan og leti mín. Móðir mín fylgdist hingað með mér, og sárt er það fyrir bæði þig og mig, að hún ekki getur átt rétt gott. Hún vitnar víst sjálf, að eg gjöri við hana eins og eg get, en þar fyrir hlýtur henni að bregða við, sem er svo góðu vön. Gaman þætti henni að þú kæmir nú, og líka þyrfti hún nú aðstoðar við, þó þetta sé skárra en ekkert. Dável er eg ánægð með mann minn, og hefur hann breytt vel við mig það, sem af er. Eg er óviss um, að móðir mín geti nú skrifað þér, þar hún er ofur lasin í augunum. Það heyri eg á bréfi þínu, að illa hefur Björg systir farið að ráði sínu, og var hún snemma flenna. Nú er sr. Hjörtur giftur og fékk hann að eg meina væna konu. Sýslumaður Ottesen trúi eg ætli að ganga sömu götuna með dóttur Schevings á Ingjaldshóli, sem Þórunn heitir. Vera kann að einhver nafnkenndur sé dáinn, þó eg ekki muni það núna. Það eru víst fáeinir klerkar fyrir norðan, sem eg ekkert þekki. Árferði er nú í meðal máta nema fiskirí mikið bágt fyrir flestum. Eg held að móðir min sendi þér eitthvað af sokkum, og eg held eg kasti út mörsiðrinu með einum hálfsokkum. Dável betala eg hattinn og skóna. Ekki veit eg, hvort eg get skrifað mágkonu minni elsk. með þessu skipi. Geti eg það ekki, fel eg þér min kompliment til hennar, eg skrifa henni  víst með seinni skipum. Þú leyfir mér í þínu bréfi að biðja þig, - eg hef nú satt að segja ekki ágirnd á neinu - nema litlu nettu vasaúri. Þetta er nú að vísu of stór bón, en fleira rekur mig til að kvabba um þetta en tómt prj ál. Þ[orgrimur] á nú sem stendur ekkert almennilegt úr. Úrið vona eg að geta betalað þér með silfurpeningum.

Illa fór með úr stiftamtm. sál., sem eg bað þig hirða um árið. Það mölbrotnaði í hrakreisunni við Orkneyjar, og má eg segja fátt er spárra en hugurinn. Úr, sem Símonsen átti hjá Þ., hljóp og svo upp á hann, og það sem verra var, varð gróft deiluefni þeirra á milli. Ekki vil eg orðlengja hvað gjörði mér illt. Þar á mót, erfingjar st[iftamtmanns] töluðu ekki eitt orð um þeirra úr. Þ[orgrímur] hafði fengið Jacobsen Simonsens úr að geyma og gleymdi að taka það hjá honum áður hann fór frá Leith. Nú segist J. hafa fengið honum það, og nú vildi Þ. betala með góðu úri, þó gömlu, sem hann fékk hjá 0. M. Stephensen (því úri getur hann bezt lýst), en ógæfan var, það hafði messings en ekki porselíns skifu og þar af reið. Þ. vildi gefa á milli 5 rd. í silfri, en S[ím0nsen] var ekki að friðstilla, enda varð þá Þ. ekki betri. Lakasta var, að landfógeti vor hafði meðgjörð með þessu horfna úri, en mágur hans, sr. Jón Backmann, átti það. Ekki efast eg um, að Símonsen hefur nú hissað Thorgrimsem upp á móti Þ[0rgrími] og hefur líklega tekizt það. Móðir mín biður að heilsa þér. Hún getur ekki skrifað í þetta sinn. Hún sendir hér með tvenna hálfsokka og eina heila, og sokka handa mágkonu minni elskul., og eg sendi eina hálfsokka. Vertu nú sæll, Gr[ímur] m[inn]. Aldrei munum við framar sjást. Sterk forlög banna það, en unntu samt þinni

I. J.


