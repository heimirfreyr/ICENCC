
<meta-info>Helga Steingrímsdóttir til Valgerðar Jónsdóttur</meta-info>
<meta-date>5. aug. 1797</meta-date>
 Hávelboma háttvirðandi elskulega velgjörðasystir!

Auðmjúklega þakka eg yður velgjörðirnar við börnin mín hjá yður og góðan vitnisburð þeim til handa. Mér er það stærsta gleði, fyrir hverja eg fæ aldrei prísað svo nafnið Drottins sem verðugt er, að þau ekki einasta hafa verið mér þæg og eftirlát öllsömun, heldur og komið á sig góðu orði, þau sem frá mér hafa farið og nú frá mér eru komin, svo sem eg merki á tilskrifi yðar með síra Jóni mínum í sumar, fyrir hvert eg ástsamlega þakka, ásamt því meðfylgjandi dýra og ágæta sendingu, svo eg sé að eg nýt þeirra að, yður annars ókennd og fyrir slíkt óverðug. Guði sé eilíft lof fyrir soddan ómetanlegt tillag, hann launi einnig yðar elsku og góðvild þeim til handa með margföldum gæðum yfir yður og yðar börn æfinlega. Yðar sending kom mér að vísu vel uppá mitt ásigkomulag, en eg fyrirverð mig við að taka, þar eg get í öngu verið aftur á móti þóknanleg yður. Mér má vera það næsta nóg, að Ragnhildur mín er tekin til að bera yðar menjar, og eg veit það, að Guð mun sjá það í eftirtímanum við hana, ásamt bróður hennar, sem þau stunda nú yðar hag, með þægilegheitum ei síður en þó allir hefði lifað. Einasta er hálfvegis mín geðþrá, ef liðugt tækifæri gæfist í haust eða í vor, og eg lifði, að Ragnhildur mín kæmi snöggvast austur til mín, svo eg sæi hana, kannske hér í síðasta sinn. Þó er það eftir sem þér vilduð eða mættuð lofa henni það þá. Eg með velvirðingarbón línum þessum og hugheilum allskyns blessunaróskum yfir yður og börn yðar ásamt ógleymdri þakklætis ástar heilsan síra Jóns míns til yðar vil ætíð vera og reynast

yðar einlæg elskandi systir

Helga Steingrímsdóttir. Mýrum 5. aug. 1797.
