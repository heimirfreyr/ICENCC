Bessastöðum, 5. sept. 1818.

Hjartkæri góði bróðir!

EG skrifaði þér fyrir stuttu seðil með Thorst[einsson] vorum, sem við gleðjum okkur við að gjöra muni fljóta og góða reisu, því hörð norðanveður ganga nú. Seðil þennan sendi eg nú með Sivertsen í Hafnarfirði. Honum trúi eg fylgi stúdent Þorgeir frá Viðey. Ekki þekki eg hann. En sagt er mér, að hann muni ei Egilsens líki, sízt að mannkostum og heldur ei að gáfum. Seðli þessum læt eg nú fylgja sokka handa þér, sem eg held þér passi. Þorgr. held eg skrifi þér með Möller, sem nú fer bráðum. Með honum fer Árni Vídalín, son biskups vors, og frændstúlka okkar, Þórunn, dóttir Björns prests í Bólstaðarhlíð. Eg trúi að hún sé kærasta landa okkar Gunnlögs Oddssonar, og í þeirri meining var reisan stofnuð er sagt. Í dag sá eg vinkonu ykkar, Madame Símonsen. Mér var það gaman, af því eg vissi hún var í góðum vinskap við þitt hús. Við óskum báðar þess sama, að þú þó einhverntíma kæmir hér inn. Eg óttast fyrir, að sú bæn komi nú of seint, -- þó -- lukkan ræður því. Eftir hverjum heitir yngsta dóttir þín? Heilsa þú innilegafrá mér konu þinni [og] börnum, - eins þér sjálfum óskar góðra og heilbrigðra daga þinnar bróðurdyggðar heittelskandi systir

Ingibjörg Jónsdóttir.


