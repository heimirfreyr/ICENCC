
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>9. júlí 1798</meta-date>


Dyggðaríka, hjartkæra systir!

Guð launi þér og þínum alla þína systurdyggð og velgjörðir við mig og mína. Mér og mínum líður allbærilega, lof sé guði. Ekkert get eg þér nú annað í fréttum skrifað. Eg vona þú hafir nú fengið bréfseðil frá Finni mínum. Gott skrifar bróðir hans Jón um hann, nema hvað hönum þykir hann vera nokkuð fálátur og ekki neitt eftir Kaupenhafnar smekk. Vel gekk honum sitt fyrsta examen, hvar um biskupinn skrifar Magnúsi mínum svoleiðis: „Hann er sá fyrsti íslenzkur, sem eg veit, .sem hefir byrjað sinn academiska tour svo heiðarlega.“ Þetta skrifa eg þér, systir mín góð, af því eg veit að þú í raun og veru fagnar yfir hans vellíðan og framförum í öllu góðu. - Ekki sendi eg þér fötin þín í þetta sinn, eg hefi í hug að senda karl, sem hér er oft í sendiferðurn, með þau og það, sem Ingibjörg mín á hjá mér, einhverntíma eftir þingið. Eg þakka þér hjartanlega fyrir tilskrifin og smjörið í Króki. Því er nú æ verr og miður, að eg get nú ekki margra óhentugleika vegna haft þá ánægju og eftirlæti að sjá þig í sumar. Afsakaðu mig nú sem bezt þú kannt við fóstru mína, að eg get ekki skrifað henni til. Eg gjöri það þegar eg sendi henni það, sem hún á hjá mér, en það er verst, ef það kemur þá bæði seint og illa. Mikið mótlæti er það, að Valgerður er svo veik, en ómögulegt að fá kvenmann gagnlegan og trúan í hennar stað. Ekki skaltu forðast, systir mín góð, að skrifa mér hvað eður hversslags, sem þú vilt, þú skalt óhrædd mega trúa mér fyrir því. Ekki eru hnappar þínir enn nú komnir til mín, eg vænti þeirra samt þá og þá. Nú sendi eg þér bækurnar, sem þú léðir mér í fyrra, og þakka eg þér ástsamlega fyrir lánið á þeim. Ekki er nú farið að veiðast hjá mér, og lítið annarsstaðar hér í kring, grasvöxtur allsstaðar í minna lagi. Þó er bæði að vestan og norðan sagt mikið bágara sprottið en hér. Forláttu mér, systir mín góð, þetta ljóta og klikkaða blað og láttu mig ekki gjalda, þó það .sé fréttalaust. Guð minn góður haldi sinni verndarhendi yfir þér og börnum þínum, hann græði allar þínar innvortis sem útvortis meinsemdir. Með þeirri hjartans ósk kveðjum við Magnús minn þig og blessuð börnin þín, þar undir taka dætur okkar. En eg vil reynast meðan lifi þinnar staklegu systurdyggðar af hjarta elskandi systir

Ragneiður Finnsdóttir. 
