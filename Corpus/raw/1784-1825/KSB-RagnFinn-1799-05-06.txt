
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>Meðalfelli, 6. maí 1799</meta-date>
 Dyggðaríka, hjartkæra systir! Minn góði guð sé allra þinna meina bót.

Þitt systurlegt dyggðaríki, staklegu trúfesti og stóru velgjörðir mér og mínum auðsýndar, þakka eg þér, systir mín góð, í einu orði hjartanlega. Guð minn endurgjaldi þér og þínum það bezt, þegar þér og þeim mest á liggur. Einnig þakka eg þér, systir mín góð, þín fjögur meðteknu elskuleg tilskrif, af hverjum eg merki þína og þinna góða vellíðan. Mér og mínum hefir og svo þennan vetur allt bærilega liðið, bæði uppá heilsu og annað. Guð veri lofaður fyrir það sem annað gott. Meiri von væri á því, þó þú værir orðin reið mér fyrir það, að þú hefir aldrei í vetur séð línu frá mér, hvað ekki hefir orsakazt af vilja eður ræktarleysi, heldur af því, að eg hefi aldrei treyst mér til að koma því neitt á leið, en eg þori ekki að senda bréf aldeilis út í óvissuna, og hér hefir aldrei verið svo fáferðugt lengra að sem þennan vetur. Nú eftir páska fékk Magnús minn bréf frá biskupinum, sem skrifað var fyrir jól, og svona liggja þau oft og tíðum. Eg vissi ei heldur af ferð Ólafs á Þyrli fyrr en hann var kominn aftur. Nú skrifa eg þennan seðil, ef ferð kynni að verða suður, svo hann kynni að komast til þín með vertíðarlokamönnum. Nú í þessu kemur Eggert okkar hér og ætlar austur til fundar við náunga sína og undir eins að skoða sitt tilvonandi prestssetur, og ræð eg af að senda með honum seðil þennan og læt honum fylgja silfur þitt. En svo fór sem mig grunaði, að smiðurinn afsagði að gylla hnappana vegna gullleysis, svo þeir eru ógylltir. Eg sendi þér bréfið smiðsins, en fingurbjargirnar heyrðu mér til. Engar eru nú sérlegar fréttir héðan að skrifa, því þann stóra skaða, sem það stóra veður og sjávargangur gjörðu í vetur, munt þú heyrt hafa, og líka man eg minnst af því. Sr. Guðmundur á Staðastað missti þá öll sín skip, og margar ef ei allar kirkjujarðir þar fengu nær því óbætanlegan skaða. En sagt er hann vilji ekkert lina á skuldum, svo eg meina þar liggi við klögun. Eg trúi þeim þyki þau góðu hjón mikið harðdræg, og sára bágt gengur þeim vinnufólkshaldið. - Gróa Oddsdóttir mun hafa skrifað þér af sínum högum. Hún er í mestu velgengni i Saurbæ, og haldið er að brúðkaup hennar dragist ekki mjög lengi eftir það skip koma. Bróðir hennar Hálfdan er sagt að muni slá saman við hana og giftast jómfrú Ingibjörgu, sem er í Saurbæ, dóttur sr. Magnúsar í Bjarnanesi. Engir hafa hér nafnkenndir dáið utan Mr. Hróbjartur Sigurðsson, sem hér var fyrrum ráðsmaður hjá okkur. Þann 11. apríl týndist barn, fjögurra vetra gamalt, hér á næsta bæ við okkur, Bæ í Kjós. Húsbændur þess voru ei heima og ekkert annað fólk á bænum en ein nær því karlæg kerling, stúlka urn tvítugsaldur og ellefu vetra gamall piltur, sem um gjafatíma fór að vitja lamba þar ofan á myrina fyrir neðan bæinn til heimreksturs. Barnið, sem var mikið elskulegt og bráðþroska, vildi fara með honum, en hvorki hann né stúlkan vildu lofa því það. Sagði stúlkan það skyldi koma með sér upp í garðinn á meðan hún léti í laupana, en barnið stóð kyrrt við fjósdyrnar. Þegar það ekki kom strax, fór hún að gá að því og sá það á mýrinni, hlaupandi eftir piltinum, og var það þá nær því búið að ná honum, og hugsaði barnið mundi aftur heim koma með honum. En þegar pilturinn kom heim aftur með lömbin, hafði hann aldrei aftur litið eður drengsins var orðið, þar leiti mun hafa milli borið. Fóru þau þá bæði að leita þess og fengu þrjár stúlkur á næsta bæ. En þegar þær fundu hann ekki, hljóp ein þeirra hingað um háttatíma. Fóru þá héðan fimm um kvöldið að leita þess. Frost var hart um nóttina, þó gott veður og hjarn. Strax um morguninn í bítið fór Magnús minn að fá fólk að leita þess, og leituðu þess allan daginn 50 manns, sem varð til einskis. Daginn eftir leituðu 30, því veður var slæmt. Seinast var fjallið leitað fyrir ofan bæinn af 40 manns, og fannst barnið þá andvana (sem von var), allra hæst uppá því, og hallaði þó suður af því. Fósturforeldrar þess báru sig hörmulega þá heim komu. Konan var Guðfinna Þorkelsdóttir, sem var ráðskona í Viðey. Þau komu ei heim fyrr en barnið var fundið.

Víða eru hér nú heylitlir - og sumstaðar heylausir - bæir orðnir, og peningur hefir í vetur verið mikið gagnlítill allsstaðar. Öllu okkar fé og hestum var gefið allan þorrann og fram á góu, því hér var þá aldeilis haglaust. En víða hér í sveit voru alltaf nógir hagar. Nýlega kom skip í Hafnarfjörð frá Noreg með salt. Það sagði engar fréttir, utan mikið harðan vetur, sérdeilis af frostum og ísalögum, og höfðu þeir orðið að höggva sig út úr ísnum. Þeir höfðu sagt, að skip mundu koma seint, því Eyrarsund hefði verið þakið af ís þann 19. apríl. Stríðið stendur nú í mesta blóma millum Franskra og Engelskra. Þeirra fyrri stóri hershöfðingi, Bónaparte, er sagt fallið hafi í haust í Egyptalandi fyrir borginni Alexandria, og kóngur vor útbúi nú 14 stríðsskip, sumir segja til hjálpar Engelskum, en aðrir segja til varnar hans undirsáta höndlunarskipum.

Eg man nú ekki fleira að tína í þennan seðil. Eg bið þig, hjarta systir mín góð, að angrast ekki yfir því, þó langt líði á milli þess þú fær seðil frá mér, því það kemur aldrei af öðru en milliferðaleysi, eður einhverjum þessháttar óhentugleikum, því eg vildi fegin sem oftast geta látið þig sjá línu frá mér, og líka er mér mesta fornægja að fá bréf frá þér sem oftast. Forláttu nú, systir mín góð, allt þetta rugl, hvert eg enda með óskum allrar sannrar farsældar og ánægju til þín og þinna, svo vel á þessu uppbyrjaða sumri sem öðrum ólifuðum ævitíðum, að tillagðri minni og Magnúsar míns hjartanlegri ástarheilsan til þín og barna þinna. En eg vil ætíð finnast og vera þinnar staðföstu systurdyggðar af hjarta elskandi systir

Ragneiður Finnsdóttir. Meðfylgjandi kálfræ sendi systir mín, frú Sigríður á Lambastöðum, hingað. Því fylgdi ekkert bréf, og mun það koma síðar. Ætíð blessuð og sæl.

Fegin vildi eg, systir mín góð, getað haft þá ánægju að sjá þig í sumar, lofi guð, en ekki þori eg samt að lofa því fyrir víst, því margt getur á milli borið með það. Eg hefi líka nokkra stund verið mikið heilsulasin, þó eg hafi alltíð klæðzt. Héldu menn það mundi vera gula, en eg er nú nokkurnveginn til heilsu komin, lof sé guði. Magnús minn lét mig bæði laxera og líka lét hann taka mér tvisvar blóð. Systir mín, Guðrún Ólafsdóttir, gaf mér og svo inn eitthvert sérdeilislegt svitameðal, sem hún brúkar við gulunni, sem eg held að mér hafi mikið hjálpað, svo eg held hún sé nú nær því burtu frá mér. Vertu ætíð blessuð. 
