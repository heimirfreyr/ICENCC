

[Geir biskup til Bjarna Þorsteinssonar]

Reykjavík, 18. ágúst 1816

Það er þér, ástkærasti vin, fyrst í fréttum að segja, að skrattinn, sem allt illt er að kenna, hefur fengið það innfall að setja dálk undir tagl á öllum þeim skútum, sem komu í ár til Suðurog Vesturlandsins, svo að þær hlaupa af stað hver á fætur annarri fyrr en nokkurn varði, og á morgun verður alls engin eftir, ef vindur kemur hagstæður. Hér af kemur það, að bæði eg og aðrir verða naumt fyrir Skagatána með bréfaskriftir, og margt það hlýtur að vera óskrifað, sem skrifast ætti, og hef eg þó ekki verið í annað sinn dyggvari við skriftir en í sumar síðan lestum hætti. En eg hef haft svo mikið að sýsla við þann gamla dreka norður þar, að það hefur tafíð af mér allan tíma. Það merkilegasta af því er Viðvíkjandi salario klausturprestanna, sem hann Vill nú borga í rb. s.V., en eg vil hafa í sömu aurum og klausturjarðaafgiftin er goldin. Væri það sérílagi kært mér, ef eg hef getað talað svo skilmerkilega um það efni, að kammerið, þegar til þess kasta kemur, gæti séð, að eg hef rétt að mæla. Annað efni var þessu líkt. Prestur heitir Eiríkur góði pokur, hann er nú í Grímsey. Í haustið var klagaði hann yfir, að mata hans af Múkaþverár- og Möðruvallaklaustrum sé borguð sér í Skjaldaskriflum og baugabrotum, og óskaði að sér þess vegna yrði yfirlátin afgift af nokkrum klaustrunum tilheyrandi jörðum í Grímsey. Þetta sendi stiftamtmaður og eg til konferensraadens erklæringar, en nú máttu trúa, að hann reis upp örðugur, því af þessum jörðum fær hann skreiðargjald. Fer hann fyrst mörgum fögrum orðum um, að Grímseyjarsöfnuður sé þess ekki verður, að kóngur eða publ. kosti svo miklu upp á hann. En þó til þess, að hann ekki skyldi verða hreint heiðinn, proponerar hann að gjöra Grímsey að anneXíu frá Þönglabakka -- eitt það vitlausasta innfall, sem eg hef heyrt -. Um þetta efni hef eg og Castenschiold skrifað kansellíinu langt erindi, og játa eg, að eg hef orðið þar nokkuð bermæltur. Hér að auki sendi kansellíið mér til erklæringar bréf hans og Briems, hvar í hann í sínum siðvanalega anda og með öllum krafti leitast við að hrinda úrskurði stiftamtmanns og mínum, samt biskups Hannesar, um að vinnufólk, sem tiund gjörir, eigi að borga kirkju hálfan ljóstoll og presti dagsverk. Kallar hann þetta lagaleysu m. m. Hér leitaðist eg við að bera í vænginn hvað eg kunni, en að beztu haldi varð mér hans eigið bréf til kansellisins í þessari sömu materíu af 1804, hvar í hann með sama krafti deducerar það réttvísa og sanngjarnlega í að vinnufólk, sem tíund gjörir, borgi þetta hvorutveggja. Af þessu bréfi sendi eg nú kansellii afskrift, og bið að hún sé borin saman við síðara bréfið, og skal eg varla öðru trúa en kans. þyki gaman að því. - Í vetur klagaði hann gamla sira Þorkel fyrir, að hann forsómaði embættisverk sin, svo sem barnauppfræðingu, messur og vítjun sjúkra. Eg sendi strax prófast að rannsaka þetta, og fannst þá, að nokkuð var satt í þessu, en jafnframt upplýstist, að karlskepnan er hest-, reiðtygjaog klæðlaus. Nú hef eg ráðið honum að resignera, svo eg þurfi ekki að láta lögsækja hann, en ekki fengið svar. Í öðru bréfi klagaði hann yfir, að brennivínsbrullaup hefði verið haldið í Silfrastaðakirkju, og að vinur hans, sira Björn í Garði, hefði látið grafa móður sína, bóndakonu, innan kirkju, og hélt að klaga hvorutveggi fyrir kanselliinu. Eg skrifaði próföstum að rannsaka þetta, og bauð honum sjálfum þær upplýsingar, sem eg á þennan hátt kynni að öðlast, en hann kvaðst ekki þurfa þeirra við. Prest sira Björn múlkteraði eg um 2 rbd. s.v., hvað eg nú skrifa kansellíi, samt að spyr, hvort ekki sé nóg að gefa prestinum til Silfrastaða, sem ráðið hafði frá að halda brúðkaupið í kirkjunni, admonitionem caram.

Þú manst kannske eftir correspondence amtmanns og sira Björns á Eiðum og uppástandi amtmanns, að eg bætti Við nef sira Björns. Þegar eg færðist undan því, greip hann til að senda skammabréfið til sira Björns til sýslumanns Jóns, frænda míns, og skipaði honum að lesa það fyrir öllum þingheimi á vorþingi skýrt og sköruglega. En prestur lét taka þingvitni, að fátækraútsvar sitt væri rétt goldið, og sendi amtmanni það. Nú þykir mér prestur hart leikinn, og er eg nú að bræða fyrir mér, hvort eg ekki á að mælast til við kansellíið, að það vilji biðja hann að hætta þessum ónotum við klerka mina. Þú sér af þessu, að eg fullt og fast hef ásett mér að hlýða ráðum þínum að standa svo fast í ístöðunum sem mér er kostur á, og láta ekki þann gamla dreka spýja framaní mig eitri og eldi að ósekju, eða svo eg reyni ekki að þeyta skeggbroddana á móti.

Ekki hef eg enn fengið tíma að erklæra mig upp á níðskrif Magnúsar frænda um barnalærdóminn, en búinn er eg að fá ein og önnur góð document, jafnvel eiginhandarrit Skagfjörðs, sem sýna að eg fer með sönnu máli. Eg vona að geta komið erklæring minni með norðanskipum, því stiftamtmaður hefur lofað að senda mann gagngjört norður í september öndverðum.

Nú er þá loks Hólm undir action. Sakir gegn honum eru, að hann hafi confirmerað börn of gömul, ólæs, guðlaus, rekið kapelláninn ofan úr stólnum á hvítasunnu og bannað fólki að mæta við prófastsvisitatíu. Þetta er það merkilegasta úr mínu departementi, og sérðu af því, að hér eru heldur sem stendur dylgjur milli manna.

Frá þeim verslegu herrum veit eg ekkert, nema að amtmaður Thorarensen múlkteraði sýslumann Espólin fyrir 10 rbd.s.v. fyrir það, að hann var brúðkaupsgestur í Silfrastaðabrúðkaupinu. Castenschiold sýnist nú að fara að öllu hóglega og gjöra sér ekki veröldina örðugri en hann þarf. Kansellieraad Scheving er nú austur í þinni sveit að rannsaka gestrisni Meðallendinga við Hollendinga. Assessor Thorarensen er fyrir norðan land. Var sagt, að ferð hans vaeri heitið að Möðruvöllum. Það er ekki gott að maðurinn sé einn saman. Málaferli eru hér nær engin, því smáþjófakrit tel eg ekki. Dóm afsagði sýslumaður jón Guðmundsson í vor í því nafnkennda tíundamáli úr Vestmanneyjum. Dæmdi hann Vestmanneyjaprestum hálfar tíundir af landskipum.

Veðuráttin í vor var bæði köld og stormasöm allt fram að sólstöðum, og grasvöxtur lítill á harðlendi, betri í myrum. Síðan sólstöður nær því einlægir þurrkar, svo töður hafa nytzt einka vel. Þung sótt hefur hér gengið í vor, sem varla nokkur maður hefur farið varhluta af, en ekki var hún rétt mannskæð. Doktorar kalla hana galli blandna kvefsótt. - Af prestum eru dauðir sira Guðmundur Magnússon í Hrepphólum, Bjarni Pétursson á Ólafsvöllum, Helgi Bjarnason á Reynivöllum og kunningi þinn Benedikt Hannesson frá Hamraendum. Prófastur sira Björn á Setbergi missti konu sína og er búinn að resignera, svo að nú eru hér fimm köll óveitt. Hér að auki eru dauðar Guðrún Skúladóttir í Viðey og Málfríður i Görðum og gamli conrector Páll Jakobsson. Voraflinn í minna lagi, en í sumar rétt góður.

Kauphöndlunin eins og vant er nokkuð örðug oss Íslendingum. Ekki mótmæla danskir kaupmenn að sönnu R.bankseðlum aldeilis, en þó hafa þeir ummæli um að selja korn etc. fyrir þá. Og þótt það heiti þeir taki þá á 48 sk., setja þeir þó alla hluti upp hér um 25 pro cento móti þeim. Jafnvel hjartans herrann lætur sér borga l rbd. fyrir Barnalærdóminn, þar hann að öðrum kosti er ánægður með 2 mörk í smápeningum. Hér tekur annars að gjörast lítið um peninga manna á milli.

Nú Víkur sögunni til mín og okkar hér í húsi, og er frá oss fátt að segja, nema hvað fyrning tekur nú meir og meir að falla á mig. Líka er oft illur kurr í undirsáturn mínum, ekki síður en þeim í Frankariki, svo ekki veit nær en þeir segja mér upp trú og hollustu. Fjárhagurinn mjög svo örðugur, en venst vesæll vosi. Nær var eg orðinn Jóhann uden land. Knudsen hefur að sönnu sagt mér upp á hverju ári, en í sumar lét hann mig vita, að sér væri það fúl alvara, því ridder Sivertsen hefði sagt sér upp. Samt talaðist svo til fyrir óþreytanlega meðalgöngu landfógeta míns, að eg skyldi vera hér til páska. En í gær heyrði eg, að Knudsen hefði keypt Sivertsens hús, svo eg gjöri mér nú von um að hýrast kyrr árlangt. Mér hefur komið í hug að biðja koll. um húsið betrunar, en ekki er mér þént með því nema annaðhvort kóngur vilji láta bæta það sjálfur eða leyfa mér að bæta það á sinn reikning, og verða það drjúgir peningar, því það vantar bæði þak, gólf, glugga m. fl. Þyrfti og svo að breyta ínnréttingunni og panela nokkur værelsi, ef vel ætti að fara. Og þegar koll. heyra það, er eg viss um þau segja: Hvaðan tökum vér svo mikið fé frá?

Torfa mínum hef eg einasta anvísað 400 rbd. hjá Símonsen, og mun það ekki segja rétt mikið. En heitið hefur Símonsen mér að styrkja hann með meira, ef á liggur. Guð launi þér fyrir hann.

Nú held eg þér sé farið að leiðast, og er það full orsök. Kona mín og allir mínir biðja að heilsa þér af hjarta, og meðan eg vinnst til er eg þinn

Geir Vídalín.


