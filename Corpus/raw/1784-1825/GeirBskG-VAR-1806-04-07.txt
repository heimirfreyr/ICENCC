

[Geir biskup til Bjarna Þorsteinssonar]

Byrjað 2. páskadag 1806

Ekki er það von, ástkærasti vin, að þú takir til þakka með, að eg offri þér því vanaða og halta. Þó hlýtur nú samt svo að vera, því það publiqve tekur mér, ef eg annars dygði til nokkurs, flesta tímana. Þér og öðrum ætla eg hina, þegar eg fjörlaus er búinn að remittera Gr. 5-6 emb. brátt rn. m. Eg er viss um, að allir skrifa þér almenningsfréttir, líka svo um vind og veðurátt, ekki sízt bróðir minn Jón. En þar eg enn nú ekki hef komizt til að lesa bréf hans, verð eg þó að hræra við þessu. Haustið var regna- og stormasamt, svo útigangspeningur níddist sérílagi. Þó sást hér varla snjóföl fyrr en með sólstöðum. Síðan til jafndægra var vetur með harðara slag, skakviðri stöðug og oft jarðleysur, svo hrossapeningur er hér víða að falli kominn og jafnvel nokkrir hestar fallnir á Kjalarnesi, og margir annars staðar að falli komnir. - Um hrossapestina, sem hér gekk í sumar og haust eð var, veit eg að viðkomendur hafa skrifað þér, samt ekki undan fellt af hvaða rótum hún sé runnin. Verst er, að hún enn nú ekki er út dauð, og skyldi það satt, sem fregnin segir, að hún sé komin í Vestmannaeyjar, þá er það þó að nokkru eftirminnilegt. - Dauða man eg enga, sem þú þekkir, nema Vigfús okkar Erlendsson frá Gufudal. Hann varð úti í kafaldsbyl. Átti hann að gæta fjár föður síns. - Fædda tel eg þér ekki, nema ef vera skyldi lítill drengur, sem Malena mín fyrir skemmstu jók ætt mína með og segir, að Páll okkar Guðmundsson hafi hjálpað sér til að smíða. (Drengurinn heitir Páll, eftir bezta bróður mínum). Þú kannt nú bezt að geta nærri, hvaða ophævelser þessi sök ætlaði að orsaka, einkum þar hún var dulin þangað til 6 vikum áður en Páll kom fram. Mina stemning í þessari mér jafnvel nokkuð ógeðfelldu sök, veit enginn betur að geta sér til en þú, sem og að Sigríður okkar Hd. hafi ekkert til sparað af ástúð sinni. Þó hefur þetta lagzt þungt á systur mina, bæði vegna þess, að kjör Páls þar eystra eru óviss, með fleiru hér að lútandi, hvar um aðrir munu skrifa þér betur en eg. - Eg laet mér sjálfum laglega og ætla mér, ef svo vill til, að eiga sjálfur bæði Malenu mína og Pál með. - Hitt hugsaði eg samt oft í þessari bakatells begivenhed, sem jötunninn sagði í Ólafs Tryggvasonar sögu, þegar eg mundi til þín: Of fjarri stendur errinn etc.. .. En hvert er eg kominn, að skrifa þér meira en hálfa síðu um svo lítilsverðar familie omstændigheder! Þó skal þessi sök hafa gjört svo mikla sensation í Viðey, að gamli Ólafur kallaði allar stúlkur sínar fyrir, útlagði fyrir þeim sjötta boðorðið a la Mose et Bastholm. Ingibjörg systir Gríms okkar skyldi ein hafa dirfzt að gjöra indsigelser, en hafa þar við misst þá daglegu ástúð (eða hvað það nú heitir). Nú hætti eg í kvöld. Guð gefi þér góðar nætur.

Þann 3. í páskum.

Nú er eg þá í dag svo uppgefinn af publiqve bréfaskriftum, að eg get ekki skrifað þér samanhangandi orð. Það kemur og til, að eg er, og hef verið um hríð, heilsulinari en vant er. En það var satt, eg ætlaði að fara að politisera og sleppa heilsu minni. - Muntu þá fyrst vilja sjá konduite lista yfir vora núverandi embættismenn. Mér er ekki uppálagt að senda hann til kans., en þitt „meira“ man eg enn. Greifann af Trampe nefni eg þá fyrst. Hann er vel ikke af de opvagte hoveder, en leggur staka ástundan á verk sín og slítur meir en hann þolir. Með tímanum held eg hann verði góður, því hans thesis er, að böndum líði sem bezt. Nokkra ustadighed fyrirgefur þú ungum manni. Að mínum orðum lætur hann snart um of, en Frydensberg er þó sá, sem er hans bezta aðstoð. Þenna mann þekktirðu áður, hann hefur nú á stuttum tíma unnið fullkomna elsku og agtelse allra hér, og lengi munu menn sakna hans, ef hann yfirgefur oss, sem þó er líkast að bráðum verði. - Ólafur gamli lifir sem fyrri í von um restitution in integrum. Þó læzt hann ekki vilja hafa stiftamtmannspóstinn lengur á hendi. Hann er orðinn heyrnardaufur, líka nokkuð bágt að skilja hann. Frúin líka venju framar heilsuveik af aðsvifum. - Meira. - Amtmaður Thorarensen varð svo heilsulasinn í sumar eð var, eins og fregnin sagði, að hann lá lengi rúmfastur og gegndi engum embættisverkum. Sjúkdómurinn var sorteste melankolie og hypokonduie, þoldi hann um tíma jafnvel ekki að heyra embættissakir nefndar. Loks skal hann hafa resígnerað emb. með síðustu norðanskipum. Hefur hann síðan verið betri til heilsu, en miklu minna skrifar hann nú en vant er, engin privat lína kom frá honum hér suður með næsta pósti. - Sigurður Snorrason skal sérílagi hafa gengið honum til handa í vetur. Um orsökina til sjúkdómsins vita menn ekki, sumir ætla, að justitstiltalen, sem mágur hans jónas Scheving stendur undir fyrir óþvegnar udladelser mót amtmanni sál. Erichsen, muni vera orsökin. Aðrir, að óbænir Norðlendinga hafi hrifið á honum sem höfuðorsök í, að skóli og stóll þar fóru á höfuðið. Enn nú sumir segja, að hér muni hafa verið febris scholastíca. En eg veit ekkert, blessaður- Meira! - Landsyfirréttinum semur nú nokkurn veginn við Stiftamtið og engir stórlaxar detta þar í. Ísleifur er kominn búferlum að Brekku á Álftanesi og búinn að byggja sér þar hús, og madame Svendsen annað. Annars segja menn, að farinn sé að kólna vinskapur þeirra. Annars heldur Ísleifur sér nú mjög til baka, og ekki er trútt um að heldur sé kali milli hans og Gr[öndals]. Um Stephensen tala eg ekki. Annars fer nú mikið vel á milli þeirra tveggja síðari. -- jón Brynjólfsson minnir mig eg segði þér að væri prestvígður til Mjóafjarðar. Þar við er nú bættur Þorsteinn Einarsson kapellán til sira Hólms. Jón fór frá mér í haust eð var með hér um 60-70 bréf og nokkuð yfir 100 rd. í peningum, sem eg sendi austur til publiqve útgifta, hvar af ekkert var til skila komið síðst í janúar, og kemur væntanlega aldrei. En Hólm prótesterar nú Þorstein, að ráði kostgangara síns Teits O. D: gefi þeim það! Justitsráðið hefur erklærað, þó munnlega, að hann í vor ætli að segja skilið við madame Leirgerði, og vill nú feginn gifta mér og greifanum hana. Hefði eg verið yngri og hún ekki luder, veit eg aldrei hvað mér hefði komið í hug, því lengi er eg kvenhollur. En hér er nú allt öðru máli að gegna. Við Bessastaðaskóla fer nú flest í bezta máta, og er það sérílagi okkar góða Meðallending lektor Johnsen að þakka.

Nú kemur kvabb mitt. Hér með eiga að fylgja tvö úr, það stóra með secundviseren tilheyrir mér, hitt á próf. sira Eiríkur. Nú bið eg þig að hafa mitt í hestakaupum, því eg sé, að það er ekki hentugt á Íslandi, og helzt of franskt hér. Sira Eiríks úr held eg að sé ónýtt, og þá remítterar þú það í Dn. til baka. Bréfið til Bendeke bið eg þig að franqvera og bæta við kveðjuna því sem með þarf. Líka svo afhenda grosserer Bech í Nyhavn viðlagt bréf, sem er duplicat af öðru, sem eg skrifaði honum í haust eð var. Á þessu ríður mér sérílagi, því það er viðvíkjandi commis. mínum, og eg óttast, að fyrra bréfið aldrei sé fram komið. Skyldi Bech bregðast illa við, er eg í vanda, því ekki er sagt, að kans. vilji borga fyrir mig eins og í fyrra.

Vertu nú, góði vin, sæll um stund. Meira í kvöld og á morgun.

Geir Vídalín.


