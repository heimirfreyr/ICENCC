

Lambastöðum, 22. september 1805

Rétt í þessu heyri eg, að Ólafsvíkurskip sé komið þar vestra, og þar sýslum. Finnur er hér á ferð, ætla eg að reyna að hripa þér eina línu, jafnvel þótt sú vonin sé vissari, að hún verði strandarglópur. - Fyrst bið eg þig fyrir innlagðan seðil til amtmanns og kammerrat Bendeke að koma honum með pósti og betala porto, því að eg veit að þú ert nógu ríkur. - Síðan á leið hefur sumarið verið óþurrka- og rosasamt og heyskapur á útengi þess vegna lukkazt miður en á horfðist. Afli mjög lítill bæði fyrir sunnan og vestan, en góður norðanlands. Margir eru hér enn nú veikir af kvefi og landfarsótt og ýmsir hrökkva upp af. Hitt þykir mér og fleirum meira í varið, að hér er kominn upp sjúkdómur á hrossum, og hann geigvænlegur. Fyrst fréttist til hans í Svartárdal, síðan í Skagafirði, voru þar nú fyrir skemmstu 10_12 hestar dauðir. Nú er hann kominn hér, og í Rvík hafa í 4-5 daga andazt 5. Einn, tilheyrandi sýslumanni Jóni Þorleifssyni, sem hér er á ferð, er nú að taka snælduvörpin, og allur fjöldi er veikur. Sjúkdómurinn byrjar með því, að hestarnir tapa matarlyst, fara svo að liggja, verða síðan kraftlausir, og loks kemur þá hjá sumum mors, en sumum batnar aftur. Landphysikus og Mitchell, að ógleymdum signor Ólafi Loftssyni, hafa anatómerað nokkra, og er resultatið: „Sygdommen foraarsaget ved mangel af fordöjelse, forstoppelse m. Þú skilur alltsvo, að við brúkum laxativa og klysterer. Beljur segir nú sagan að séu farnar að kenna á viðlíkum kvilla, og að fimm séu hastarlega dauðar í Kjós og nokkrar í Árnessýslu. ~ Af amtmanni Th. hef eg síðan ekki frétt, þó skilst mér sem hann enn sé veikur, þar engin boð eru komin frá honum. Nývígðir eru Stefán djákni til Grenjaðarstaða, nú klerkur til Skeggjastaða, ætlar hann, eftir sem sagt er, að setjast þar að brauði og kjöti, og Jón Brynjólfsson kapellán til Drottins þjóns Salomons á Dvergasteini. Nú veit eg þú hugsar: „Allan f. vígja þér.“ En heyrðu! Sira Sæm. Hólm er nú að kalla Þorstein Einarsson í krafti, hvað sem úr því verður. - Greifinn er að setja sitt nýja hús og komtoir í stand, og heldur hann því Mariæ messæ um þessar mundir, á meðan eg er að þreytast í innanlandsbréfum mínum. Frá því næstkomandi mánuður byrjar, hef eg heitið á hann, að hann skuli fá brutt, ef heilsa mín leyfir. - Þeir sem eg sendi norður að sækja stiftkistuleifarnar og það Vigtugasta af skólabibliotekinu, eru nú komnir aftur. Þeir misstu einn hest í hestapestinni, en verst var, að allt hvað þeir komu með er í þeim graut, sem skrattinn ekki botnar í. Þær bækur, sem eg bað um, fæstar komnar, en í þeirra stað allra handa rips raps. Og margt af því er defect á einhvern hátt. Eg er nú búinn að occupera gamla skóla biblioteks stofuna og ætla að slá þar minni tjaldbúð hjá rottunum, men kun eX parte. - Annars máttu ekki hneykslast á því, þó að systir mín Dorthe frá Dyrekiær sé þar við síðuna á mér. Nú hætti eg við þig um sinn og bæti við í kvöld, ef eg get. - Nei, eg get það ekki. Þér heilsa allir héðan, og síðastur þeirra

þinn

G. Vídalín.

Bættu bæjarnafninu á Bendikes. bréfið.


