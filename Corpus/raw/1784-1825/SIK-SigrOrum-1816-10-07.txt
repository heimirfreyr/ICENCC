
<meta-info>Sigríður Örum til Bjarna Þorsteinssonar</meta-info>
<meta-date>Hallfreðarstöðum 7. október 1816</meta-date>
 Elskulegi Bjarni minn.

Þú skrifaðir Jóni bróður mínum í sumar frá Kaupenhavn, og það lofaði hann mér að lesa. Meðal annars hafðir þú skrifað, að ei fengir greinilega vita, hvernig okkur hérna liði, en nú skal eg þá skrifa þér það. En hvað skrifa eg þá? Ei það þægilega, sem ei var heldur von frá minni hendi. Fréttirnar frá okkur eru þá þessar, að þann 21. september þóknaðist þeim góða guði að taka frá okkur Pál minn Guðmundsson eftir 10 daga þungan sjúkdóm. Hann hafði undanfarin tvö ár verið heilsuveikur, þar á ofan bættist slys í sumar í júlímánuði, sem kostaði hann undir síðu, svo hann lá þá rúmfastur í þrjár vikur og það eina dagleið burt frá bæ okkar. Fór kona hans þangað og var hjá honum til þess hann gat skreiðst heim, mest part í söðli hennar. Hjarnaði hann við, svo vonarneisti kviknaði hjá okkur um bata hans. En sú gleði varaði ei lengi, því nokkru seinna fórum við til kirkju. Hélt Malena þá kirkjugang sinn, því þá hún fór til hans þar hann lá, átti hún þriggja vikna son, er Siggeir heitir og nú er tólf vikna. Ferð sú gekk vel, en um kvöldið þá heim komum, veiktist hann og lá sem eg sagði í tíu daga. Þetta sumar hefur verið eitt með erfiðari tímum, sem eg hef lifað, en þó vil eg nú ei deyja. Hver okkar hagur verður eftirleiðis, veit eg ei. Börnin eru fimm: Páll á tíunda ári, við höfum í hyggju að biðja síra Steingrím skjóta skjólshúsi yfir hann, að hverju það verður má guð vita; Sigríður sex vetra, Þórunn fjögra. Stefán þriggja, í fóstri hjá vænum bónda, og Siggeir sem sagt tólf vikna. Síra Vigfús Ormsson, bróðir Magnúsar sáluga, sem þú þekktir forðum, hefur boðið henni að taka hann og þiggur hún það með þakklæti. Satt að segja veit hún ei enn nú fjárhag sinn. Hér eru skuldir á búinu, mestar þó hjá Örum, föðurbróður hennar, eg held það sé svo við lag fjögur hundruð ríkisdalir. Hvort honum þykir nú náttúrlegra að gefa Wulf þetta, þar sagt er að hann ætli að testamentera honum sine midler, heldur en henni þetta litla og hennar munaðarleysingjum, veit eg ei. Ei höldum við búskap og er okkar hyggja að fara vistum til Sigurðar Guðmundssonar með báðar litlu stúlkurnar. Boðið hefur henni verið að taka þær, en henni er lítt mögulegt að slíta þær af sér. Börnin eru öll efnileg, en heilsuveikur er Páll. en eg held hann sé í meðallagi til gáfna. Gæfi nú hamingjan þú værir horfinn til okkar í þrjá daga til að ordna pappírum hér, því allt er í vitleysu. En fjarri ert þú. Búið er að gefa amtmanni til kynna dauðsfallið, en hvern hann setur nú fyrir skipta forvaltara má guð vita. Mér finnst eg vera í reyk og svima um eftirkomandi kjör okkar. Ei þorum við að renna þönkum okkar til Suðurlands, því þar hafa náungar okkar meiri byrðar en þeir geta undir risið. Sigurður vill liggja dauður með og fyrir okkur, en sárt er nú að ofra honum, en hvað skal gjöra? Það fer einhvernveginn. Mala mín berst betur af en eg aetlaði. Hjálpar henni nú það þú þekktir, að hún er geðstillt. Ég hef nú ei fjör að prenta meira þetta sinn. Æ, ef þú lifir, þá unntu mér línu að sumri, mér er skapfró að því. Hún biður að heilsa þér, eg held hún komist ei til að bæta neinu við. Jón bróðir minn tekur við seðli þessum, hann er nú hjá okkur, og held eg hann bæti mér nú til og leggi sig í vetur. Lifðu æfilangt og eilíflega vel þín elskandi

S. Örum.

Hallfreðarstöðum 7. október 1816.
