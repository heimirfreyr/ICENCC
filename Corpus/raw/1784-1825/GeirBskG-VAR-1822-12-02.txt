

Reykjavík, 2. des. 1822

Alúðlegast þakka eg þér þitt að vanda elskulega bréf með Jóni Mörstað, sem í kvöld eða í nótt ásetur að snúa andliti sínu til norðurs, eftir sem eg frétti fyrir aðstoð sýslumanns Öfjörðs að vera búinn að útvega sýslumanni Bonnesen Þjóðólfshaga til ábúðar. Annars ætla eg, að Rangvellingar mundu eins ánægðir, ef þeir mættu behalda Öfjörð, sem þeir halda mikið af. Jón færði mér meðal annars dóminn í Ásgrímsmáli, og er það hvorutveggja, að eftir sem mér skilst af honum, hafa Ásgr. borizt illa sögurnar, enda hefur hann orðið hart úti. Rétt hefur þú í því, að varla mun sira Sveinn hentugur klerkur í Hellnaþingum, eftir sem eg þekki hann, en mér þótti viðurlita mikið að reka hann strax í burtu, þar próf. sira Grímur var búinn að constituera hann, og láta hann ekki lafa við til vorsins. Líka óttaðist eg, að sira Brynjólfur, sem er búmaður góður, mundi ófús að yfirgefa heimili sitt og fara vestur um þenna tíma árs, fyrir lítil laun. Eg hef skipt svo með þeim sira Sveini og Ásgrími, að sá fyrrnefndi njóti allra launa fyrir þau extra verk, sem hann fremur, og þar að auki þriðjungs vissra inntekta frá const[itiona] dato, og skyldi prófastur ákveða af hverjum bæjum etc. hann skyldi uppbera sinn hluta. Eg er í sannleika hræddur um, að hann ekki ætli að reynast sá maður, sem við ætluðum hann, og er það illa, en ekki samt að undra, ef hann festir allt sitt traust á þann blinda þræl og hinn með hornið. Eg hef fengið nokkur bréf frá honum síðan á leið sumarið, og hafa mér sýnzt þau nokkuð confus, kenndi eg það áhyggju fyrir fjasinu á Baulárvöllum, sem eg þó hygg að muni hafa lagazt, þegar veðrið batnaði, hafi þá ekki sá fúli andi brotið það niður aftur. Vægðarlaust þykir mér þú í publik bréfi þínu hafa skriftað stiftamtmanni og mér fyrir forskudet til réttarins í Ásgríms máli, af hverjum skriftum eg átti þeim mun meiri hluta, sem eg var meira við riðinn það efni, og sýndist mér sem þú hefðir kunnað að ritfæra það mun mykra, en segja þína meiningu eins fullt. Eg segi þér satt, að það jók mér töluvert angur, mest vegna þess, að það var frá þinni hendi, frá hverri eg áður ekki hafði séð né lesið nema hvað öðru ástúðlegra. En síðan líkams og sálar kraftar mínir tóku að þverra og skapið að digna, er eg orðinn hálfu angurværari og viðkvæmari en áður. Skyldi annars þessi affaire skerða í nokkru ástúð þína til mín, skal eg biðja og árna þeim Guðlaugsen og Ásgrími alls ills á meðan eg man til þeirra. Þungt er það, að þú ekki hefur neitt gott og viðunanlegt aðsetur, en má það yfir margan gengur! Þegar Petræus kom í sumar, sagði hann mér upp húsi þessu, og hét að selja það strax. Réði eg þá af að kaupa það af honum fyrir 500 rd., og var það, þó það væri gamalt og slæmt, vel þess virði. Andvirðið anvísaði eg upp á mín tilkomandi laun, en tók sumt til láns.

Tók eg nú að reparera grenið hvað eg gat, og sótti jafnframt urn gotgjörelse fyrir húsleigu síðan eg kom hingað. Gjörði eg mér mikla von um bænheyrslu, því stiftamtmaður lagði það bezta til þessara mála. En í staðinn fyrir hana lætur kammerið mig vita, að kóngur vilji kaupa húsið fyrir sama og eg gaf, megi eg síðan búa í því frítt, ef eg haldi því við hefð og makt. Þykja mér þetta engin gæðakjör, en defectus pecuniarum gjörir, að eg líklega verð að ganga að þessum kosti. - Eg man nú ekki hvað það er, sem þú átt hjá mér Viðvíkjandi hospitalinu. Gjörðu svo vel með næstu ferð og gefðu mér bendingu um það. Lifðu með þinni góðu frú og elskulegum syni ævinlega sæll og blessaður og vertu minn sem fyrri.

Þinn einl. vinur

Geir Vídalín.

Eg held Finsen taki að sér málstað Ásgríms ef_ hann fær (sem hann víst fær) authorisation til þess, en Magnús Stephansson í Viðey held eg verði settur justitiens vegna.


