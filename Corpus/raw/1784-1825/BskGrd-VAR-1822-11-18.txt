

18. nóv. 1822

Það er nú orðið svo langt síðan eg hefi fengið bréf frá þér, og líklega enn lengra síðan eg skrifaði þér seinast, að eg sé ógjörlegt að sleppa svo hjá sendimanni Bonnesens, að eg ekki pári þér seðil með honum. Lítið verður til frétta samt, því póstskipið vill ekki koma, og hér er sjaldan innanlands mikið um Stórtíðindi. Þó kynni það mega teljast með þeim stærri, að fiskurinn, sem að undanförnu hefir haft vit á að halda sér til djúpanna um þennan tíma ársins, er nú svo vitlaus að láta taka sig hér í kringum eyjarnar og inni Viðeyjarsundi, svo sumir í Reykjavík voru rétt nýlega að tala um, hvort sá sem ætti eyjuna mundi ei líka eiga sundið, sem við hana er kennt, en saavidt eg veit er lis sub judice. Þú getur nærri, að hér muni þá kominn afli, fyrst ekki þarf lengra að sækja hann. Þó eru ekki háir hlutir, því þetta hefir ekki lengi staðið, á að gizka eru hæstu hlutir 4 hundruð.

Nú, það er satt, eg hefi orðið þess áskynja, að þú sért hnyflóttur og hafir jafnvel otað þessum hnyflum að stiftinu, svo það kennir til. En heldur þú að það sé kollótt? Nei, varaðu þig, eg held þú sért ekki maður til að mæta undir eins andlegu og veraldlegu sverði. En getir þú það, þá vil eg ekki reyna við þig, svo mikill gladiator sem eg þykist vera. Eg sleppi nú þessu, því eg held þú farir því ekki á flot, sem þú hefir ei góðar ástæður fyrir þér í, og þá muntu geta staðið þig, þó við ofurefli Væri að tefla.

Eg frétti í sumar, að þú ætlaðir að taka þér aðsetur í Hrappsey. Misjafna dóma fékk það fyrirtæki, jafnvel í oeconomisku tilliti. Nú heyri eg sagt því sé uppbrugðið, og þú hugsir uppá Brimilsvelli. En hvað segir þú nú, ef ekki verður af því heldur? Eða er ei hugur þinn til Norðurlands enn? Hér er nú altalað, að amtm. Thorarensen hafi á ný sótt um lausn frá embætti og það svo, að nú muni ganga, og svo bæta menn við, að stiftamtmaður vor muni sigla og þá líklega ekki koma aftur. Eg segi þig velkominn inn í minn söfnuð, og allir aðrir munu segja þig velkominn í héraðið. Húsið er gott og fallegt, og hver getur útsagt alla þá dýrð og sælu, sem hér má fá í nægtum? Hana nú, hugsaðu þig nú ekki um, heldur korn snarlega. Þú ert nú svo gott sem prestslaus maður, og þá vantar mikið. Hér syðra getur enginn liðið skort á þess háttar nauðsynjum. Og nú segi eg amen. _ Kona mín biður kærlega að heilsa konu og syni, og við bæði óskum ykkur þremenningum allra heilla.

Þinn

Á. Helgason.


