

[Geir biskup til Bjarna Þorsteinssonar]

Reykjavík, 17. apríl 1807

Mínar beztu hjartans þakkir fyrir þitt óviðjafnanlega góða bréf af 4. okt. f. 21., sem eg fékk svo að segja í nýársgjöf, og hefðu víst fáar aðrar verið mér kærkomnari. - Eg byrja þá fyrst eins og vant er með vind og veður. Sumarið var hið ágætasta og heybjörg bæði góð og mikil á öllu Suðurlandi, þar hjá stórar fyrningar frá fyrra ári. Veturinn kom snemma á og var harður allt fram um nýár, svo peningur var víðast á gjöf, þó voru hér alltaf hagar nokkrir. Með nýári gjörði góðan bata, en veður spilltist aftur seint í janúar. Rak þá niður svo mikinn snjó fyrir austan fjall, að varla varð komizt milli næstu bæja. Tók þar og víðast fyrir jarðir, en hér um kring voru alltaf snöp nokkur, en gaf sjaldan að standa á. Frost voru þá bæði hörð og langvinn, svo lagði alla firði, og af Valhúsinu sást hvergi í auðan sjó. Riðu menn þá og runnu alla firði innanverða þvers og langs. Þessi veðurátt varaði allt fram að jafndægrum, þá kom æskilegur bati, og hefur það góða veður varað allt til fyrir skemmstu. Nú eru komin aftur frost og kuldar. Á þorra kom svo mikill hafís norðanlands, að nálega fyllti hverja vík. Fá höpp fylgdu honum, nema nokkrir hér um 40-50 höfrungar, sem Eyfirðingar drápu.

Verði ekki vorið því harðara, er hér ekkert peningatjón að óttast sunnanlands, og víst er, að margir munu fyrna hey til muna. Ekki get eg kallað þenna vetur þann harðasta, en víst hefur hann verið í harðara lagi. En það er satt að miklu skiptir, hvernig vorið verður. Í norður parti Strandasýslu, Þingeyjar- og Múlasýslum var mesta vætusumar, svo í Krossavík voru ekki alhirt tún um Mikiálsmessu. (Þó var þetta forsómun sýslumanns mest að kenna). Í öllum þessum sýslum, einkum Múla-, skáru menn strax í haust mikið fé af heyjum, höfðu þeir og á miklu að taka, því þar var kominn grúi fjár og sannarlegt velstand, bændur nærri gjaldfríir í kaupstöðum, og sumir áttu þar töluverða peninga inni. En Múlasýslumenn hafa flestir oftraust á guði, þegar þeir eru búnir að koma fé upp. Vetur var þar harður, allt fram yfir jól, og mjög óttast eg, að menn hafi misst eða missi þar stórum fé, hafi veðurátt hagað sér þar eins og hér. Ekki held eg að sönnu, að þessar eftirréttingar stemmi yfir eins með sýslumannanna og fleiri annarra, sem fréttir skrifa þaðan, því mér skrifa þeir aldrei annað en eilífan harmagrát. - Haustafli var hér í Gullbringu alls enginn (nema í Garði, þar fiskaðist vel allt fram um jól), en hvað þyngst er, það er það, að enn nú ekki hefur orðið fískvart hér á innnesjum, og þarf eg varla að segja þér frá í hvaða nauð að fátækt fólk sé af þessu. Þó eru engir enn nú dauðir í hor hér á Nesi, en fjöldi gengur hér um, hvítt, bleikt og holdlaust eins og vofur. Þeir höndlandi hafa enn lánað stórmikið í vetur, og eru nú sem von er í illu skapi vegna aflaleysisins. Í Njarðvíkum, Garði og austanmeð er nýlega farið að aflast töluvert, og vænta menn nú, að þorskurinn að minnsta kosti muni líka sjá til vor. Yfir höfuð að segja eru allir bændur hér við sjó orðnir félausir og komnir í stórskuldir, en þar á mót er ásigkomulag bænda til sveita allgott. Mest óttast eg fyrir, að þið þar ytra séuð nú farnir að fljúgast á, eins og hinir . . . . í Evrópu, og munu þá vörur ykkar verða dýrar, fyrir þá sem ekkert hafa að bjóða nema bankóseðla.

Í því teologiska fagi er ekki fréttalaust í ár, þótt ekki séu fréttirnar merkar. Sira Ásgrímur okkar Vigfússon er angefinn fyrir of mikla umönnun fyrir tveimur verslegum sterfbúum, samt framkvæmd í hreppstjórnarsökum, af fyrrum sýslumanni Ebeneser Thorst. En sökin liggur enn í salti, þar bilager vöntuðu. Sira Teitur jónsson á Skarði, bróðir sýslumanns Finns, ditto klagaður af Jonsonius fyrir lygi í sínum indberetninger til amtmanns og biskups. Sira Engilbert á Lundi skrifaði prófasti sínum, þá þessi krafðist visitatiu launa, seðil og sveigði að honum, að hann ræki verk Drottins sviksamlega. Þessu reiddist prófastur og krafðist settedómara, sem hann fékk, nefnilega sira Arnór. Þar var sira Engilbert dæmdur að borga 50 rd. til fátækra í Borgarfirði, en í staðinn fyrir iðrun gaf hann prófasti nýjar sk. hálfu verri en þær fyrri, sem ekki eru mortificeraðar í dómnum, svo óttast er, að hér verði nýtt mál. Sira Eiríkur þar á mót klagaði prest fyrir að hafa átt konu (því hann giftist í fyrra vor ráðskonu frá Leirá), sem barn hefði átt í lausaleik fyrir hér um 36 árum, áður en hún giftist í fyrra sinni. Þenna áburð var prófasti sagt að bevísa, sem enn ekki er skeð. Sjáðu nú, að tíðin læknar þó ekki öll sár. Sakramentisþjófnaðarmál frá sira Bjarna Péturssyni er að minna verði. - Sira Hallgrímur Thorlacius í Miklagarði kom í haust undir justitiens tiltale fyrir vargoldinn hospitalsfisk, vantaði upp á hann hér um bil 5 111. Í því máli dæmdi sýslumaður og secretaire Briem. Hann tilfann klerk að borga 60 rd. til fátækra, 40 rd. í processkostnað og 24 sk. til hospitalsins. Frá þessum dómi appelleraði klerkur, beiddi um processinn beskrifaðan, en fékk hann ekki, og bauð þó prestur betaling. Gaf Briem það til saka, að hann Væri búinn að senda afskrift í amtið, og þar kynni prestur að fá hana. Sökin kom fyrir landsyfirrétt, og fékk klerkur anstand til í júlí að færa vitni. Dóminn í héraði hef eg lesið obiter í gegnum, en man nú helzt of lítið úr þeirri messu. Hann er og sjálfur hér um 8 örk, sæmilega þétt, og byrjar með topografiska beskrivelse yfir Eyjafjörð á heilar tvær síður, verðuga að standa í hverri statistik. Síðan kemur önnur um moden í lögunum, auk margs, sem eg ekki skildi, sem ekki er von, því að eg er hostis hjá madame justitia. Hinu spá þeir, sem mér eru kyndugri, að þessi dómur komist varla óvanaður af, hvað sem svo verður um sekret. eða klerk. - Hólmabrauð er veitt prorektor Paulsen. Stafholt sira Eggert á Gilsbakka, og Gilsbakki aftur sira Hjörti. Til Grímseyjar skikkaður stúdent Árni Halldórsson. Mosfell í Grímsnesi veitt sira Eggert Bjarnasyni og Klausturhólar aftur sira jóni Jónssyni frá Hruna. Vigfús Eyjólfsson frá Viðey orðinn kapellán á Þingvöllum, og Vigfús Eiríksson kapellán í Reykholti. Ólafur nokkur Þorleifsson kapellán á Kvíabekk.

Seint og fast gengur sálmabókinni, þó er Draflastaðasóknarmanna uppstand dempað að kalla. Látið hef eg samt segja mér, að tveir þeirra, sem voru fyrirliðar hinna, ætli að flytja úr sókninni, og þykir mér hún koma miklu til vegar, ef menn flýja óðul sín hennar vegna. Frá Leirárgörðum veit eg ekki til að neitt sé útkomið síðan Eftirmælið, það segja menn nú að eigi að þrykkjast á dönsku. Undir þína kritik yfir það skrifa eg glaður, hún er gagnorð og sönn. Það sýndist sem hvíld væri nokkur komin á að yrkja Leirgerðarníðíð, þegar í haust kom upp nýtt kvæði til sira Jóns Þorlákssonar, eignað síra Arnóri, fullt af níði og personalier, þó ekki að öllu óskáldlegt. Það barst sira jóni og sú frétt með, að Páll skáldi væri faðirinn. Karlinn færðist nú í hreinan fítonsham og kvað svar upp á þetta svo fullt með níð og skammir, að varla er um hönd hafandi. Þar segja og þeir, sem skyggnir eru, að hann snúi hvössum hnýflum að justitsráðinu. Þegar sira jón loks komst að, hver author var, lét hann honum ekki heldur vargoldið. Þetta allt féll justitsráðinu meinlega illa. Settist fyrst niður og skrifaði afhandling um níð, eins og þú vel skilur, pólitíska moralska juridiska og teologiska í þeim háa uppskrúfaða andakílsstíl, og svo illyrta eins og allar omstændigheder kröfðu. Þar var nú sira Jón in specíe angripinn. Líka hafði hann við orð að anleggja process gegn klerki til embættis- og ærutöpunar. Til þess í millitíð að koma viti fyrir sira jón, er sira Vigfús Eyjólfsson brúkaður. Hann fær sira Pál á Þingvöllum (bróður sira jóns) yfirtalaðan að fyrirstilla sira jóni hættuna, sem hann væri í staddur rn. m., og nú fer sira jón til og yrkir kvæði, sem hann kallar Bragarbót. Þetta er einslags fyrirgefningarbón á öllu því undanfarna og kompliment til justitsráðsins, sem mér skilst hafi komið sér vel, og kannske sira jón hafi fengið greiða fyrir. Nok er það, að síðan er hann vort bezta skáld, sine exceptione, og nú er sá þankí fallinn að draga hann fyrir lög og rétt, en afhandlingin um níðkvæðið held eg samt komi út umsteypt, og óttast eg fyrir, að hún muni þó ekki ávinna mikið, nema kannske nýja óvild.

Frá þínu eiginlega fagi er fátt að segja, því þjófaprocessar eru eins og vant er daglegt brauð, en fáir aðrir eru hér til fallnir, sem eg man til, sem vert er á að minnast, að undanteknu máli sýslumanns Jónasar Schevings. Þú manst að það er höfðað eftir kans. befalingu í andledning af illmælum, sem hann skrifaði eða rectius léði nafn sitt undir gegn amtmanni sál. Erichsen. Það féll, að Schevings samþykki, í rétt hér í Rvík í haust eð var. Dómari var Koefoed og actor Árni Jónsson. Processinn með allra samþykki færður á dönsku. Fyrir þessum rétti var Scheving tilfundinn að betala 800 rd. til fátækra í Borgarfirði, 20 rd. til justitskassans og i 30 rd. í málskostnað. Dómurinn, segja þeir, sem oftar hafa fjallað um Themidis hemmeligheder en eg, að sé ágætavel skrifaður, en Jónas Scheving, líklega fyrir að treina sér sökina, declarerar appell lige til höjesterett i andledning af rettens formeente fornægtelse og voldsomme tvang. Fann hann það til greina, að sér ekki hefði verið leyft að færa vitni í Khöfn, sem hann skaut til, um einhver orð, sem Erichsen sál. skyldi hafa látið falla hér í Vík, viðvíkjandi suspension jónasar. Annan dóm dæmdi Koefoed i þjófamáli úr Hafnarfirði, sem landsyfirrétturinn lét returnera með protest. Koefoed er annars maður bráðlyndur og nokkuð óviðfelldinn við bændur, og kannske ekki trútt um, að hann sé fús að applicera handanna uppálegging, þegar honum ræður svo við að horfa, þar hjá er hann fastur við meiningu sína. Ein af qvæstionibus juris er hér og hefur verið sú, hvað er indbrud, og kan indbrud have sted uden i de huse hvor der er folk for, og den indbrydende forsynet med vaaben? Landsyfírrétturinn neitar því og dæmir fyrir innbrot í skemmur etc. eins og fyrir einfaldan þjófnað. Aðrir segja, að við þessa exegese sé sú sikkerhed som staten skylder hver borger for hans egendele að nokkru leyti upphafin, og hér í landi sé þá varla innbrot mögulegt, pp. En er eg þar ekki kominn á höfðinu beint inn í jura?

Kapitulstaxtinn gjörir hér mikla sensation, ekki einasta hjá bóndum eða prestum, heldur meiri mönnum. Þeir álíta hann sem verðlag lagt á innlendar vörur, eftir hverju það eigi að selja þær til útlendra, og sýnist sem von er öggvar, að vörur þeirra séu bundnar við vissan taxta, en kaupmenn hafi leyfi að færa sínar upp eftir velþóknan. Þú skyldir varla trúa hvað torvelt það er að fá þá til að skilja þetta, og gjörir það mest að, að hér eru svo margir falskennendur, sem leiða hina afvega.

Guð gefi þér góðar nætur í kvöld, meira á morgun ef eg get.

Nei, þess er ekki kostur um sinn, því trommen gengur og póstkassa á að loka strax. Samt kveðju guðs og konu minnar, en því fylgir, að þú látir lita meðfylgjandi toga, ull eða hvað það er, hárautt fyrir hana. Betaling færðu í eilífu lífi. Gunnar bíður þig forláta, að hann ekki skrifar, því hann hefur D. heima. Guð veri þér sem eg vil hann sé mér.

Geir Vídalín.

Eg vona að geta skrifað þér curas posteriores fyrr en Bertr. fer, því hann er ekki mjög ákafur að komast út.


