Bessastöðum, 28. júlí 1821.

Dyggðríki góði bróðir!

BRÉF þitt með amtm. Thorst[einson] þakka eg þér hér með innilegast. Allir góðir landar, sem til hans þekkja, fagna komu hans til fósturj arðar. Nú er hann giftur fyrir fám dögum. Svona smátínast Íslendingarnir heim nema þú. Það virðist nú sem svo sé í garðinn búið, að þú komir aldrei til að stíga fæti á föðurlandið, fyrst það tókst ekki nú. _- Fréttir hef eg engar að skrifa. Árferði í meðallagi, fiskirí gott í vetur og nýting góð á heyi enn sem komið er, en nokkur grasbrestur. Hér hefur gengið mikið skæð taksótt og kippt burtu fjölda manna, helzt á bezta aldri. Meðal þeirra man eg að nafngreina faktor Helga Bjarnason frá Reykjavík, son Bjarna í Sviðholti. Í sömu viku missti hann og svo konu sína mad. Valgerði, sem var mikil merkiskona. Sæmundur prestur Hólm er dauður og okkar gamli kunningi sr. Vigfús Eyjólfsson er og svo dauður. Hann dó bláfátækur og skuldugur og lét eftir sig fjögur börn, sem eftir sínu leyti eru aumingjar og það elzta er heilsulaust. Teitur gamli Ólafsson er dauður. Fleiri man eg ekki að nafngreina og þú þekkir þá ekki heldur. Það er þó satt, Bjarni prestur á Melum er dáinn, 12 tímum eftir andlát konu sinnar. Hann hafði langa og stranga banasótt. Landlæknir vor er giftur Elínu Stephansdóttur amtmanns á Hvítárvöllum. - Af oss er það að segja, að við lifum þolanlega hvað efni snertir. Ekki hef eg eignazt börn síðan í fyrra, svo eg á nú einungis þrjú á lífi. Kristín 5 ára stautar nú og prjónar dálítið, hún er innanhúss greind, hún er lagleg í vexti, bein og mjó sem þvengur. Guðrún er nú 3 og hálfs árs, hún kann ekkert ennþá. Hún er lagleg í andliti, feitlagnari en Kristín, en ekki eins glaðvær. Grímur minn er nú rúmlega ársgamall. Hann er vænn og feitur. Hann gengur nú með, en ekki einsamall. - J á, mikill barnakarl ertu orðinn. Hættu nú, hættu nú, því meir en nóg er komið. Eg kenni í brjósti um þig að synda fyrir þessari fjölskyldu. - Það er af heilsufari mínu að segja, að eg í vetur eð var, snemma í marzmánuði, féll í þungan sjúkdóm, nefnilega þrjóstveiki, og svo taksótt með beinverkjum. Læknis viðburð[ir] komu að engu haldi. Þó komst eg aftur á ról um páskana, kvalin af hósta og þyngslum fyrir brjósti, sem enn haldast við, þó eg nú svo sem mánaðartíma hafi verið betri, sem eg mest þakka hlýindum, sem nú eru komin í veðrið. Uppgang frá brjósti hafði eg mikinn í fyrstu og enn hef eg nokkurn, helzt á morgna, en á kvöldin hef eg einungis hósta og þyngsli fyrir brjósti. Nú aftur þegar kólnar býst eg við að sjúkdómur minn taki sig upp aftur og [eg] gangi þá veg allrar veraldar, svo eg held eg þurfi ekki frá þér bréf með póstskipi. Enda mun eg heldur ekkert fá, þó lifði, því mér finnst þú nú heldur tómlátur að skrifa. - Nú gengur stiftamtm. Moltke fast að Þorgrími að verða spíssivert skólapilta, og það held eg verði næsta vetur. Kjörin, sem hann gefur, eru þröng, þó það ómak held eg varla láti sig betala. Af ofanskrifuðu sér þú, hvað öflug eg verð til að létta undir byrði Þorgríms í því falli. Eg hafði í sjúkdómi mínum beztu aðhjúkrun hvað Þorgrím snerti, en eg get þó ekki rétt mig við aftur, því nú er eg ekki nema bein og skinn, svo líklega er tærandi sjúkdómur í mér líka. Enginn manna hér getur læknað mig hér í landi nema skyldi það vera altalín. En til hans náum við ekki. Það er satt, Þorgrímur biður að heilsa og segist ekkert hafa fengið bréfið frá þér, en eftir bréfi þínu fyrra sumar vænt eftir spekúlant, sem þú hafðir heitið að útvega frá Skelskiör, og þessum sama geymt Vörur sínar til lengstu laga. Loks hefur hann að mestu leyti selt þær einum spekúlant, sem hér kemur árlega og liggur á Hafnarfirði, fær oft fyrstur fullt skip sitt og snáfar svo heim, en er þó mikið kaupharður, þó máske lítið vægari en þeir handlandi í Hafnarfirði. Þeim herrum handlandi er lítið gefið um spekúlanta, en landsfólkið sækir fast þeirra fund, að eg ekki nefni, ef þeir eru dálítið tilleíðanlegir og hafa góðar matvörur, sem fólk sækir mest eftir, og svo hampur og færi. - Vertu nú sæll, líklega kveð eg þig í síðasta sinn og segi þér innilegar þakkir fyrir alla bróðurlega dyggð og umönnun. Leggi eg mig til hvíldar í haust, dreymir þig mig vissulega. -Heilsaðu konu þinni, segðu henni eg óski henni að hún fái lengi að halda mínum ypparlega bróður. Verið þið öll sæl. Blessun og ánægja hvíli yfir húsi þínu og þínum kæra stað. Aldrei auðnast mér framar að sjá þig. Þú Segist hugsa til mín kvöld og morgna. Þó fæ eg eitt bréf á ári. En hvað oft heldur þú eg hugsi til þín? Hugsaðu þá enn til þinnar hálfdauðu

Ingibjargar Jónsdóttur.


