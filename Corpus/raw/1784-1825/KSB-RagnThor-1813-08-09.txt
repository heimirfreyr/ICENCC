
<meta-info>Ragnheiður Þórarinsdóttir til Gríms Jónssonar</meta-info>
<meta-date>Hlíðarenda, 9. ág. 1813</meta-date>
 Hjartkæri Grímur minn!

Láttu ekki elskul. konu þína sjá þetta. Eg þakka þér hjartanlega fyrir elskulegt, fréttafrótt og í allan máta gott bréf. Aldrei hefir mér þótt vænna um bréf þitt en nú. Bróðir minn las það fyrir mig, en Guðrún mín hefir lesið öll þín til mín áður, eg sé ekki að lesa sjálf svo smáa ódáðans engelsku höndina. En fegin Vil eg biðja þig að skrifa okkur Guðrúnu minni til á sama bréfi. Eg fékk þetta þitt bréf úr bískupshúsinu í Reykjavík, og sendi eg svo Guðrúnu minni það til skemmtunar og legg með hennar þennan miða, er eg bið hana að senda þér.

Stiftamtmaður sálaðist ll. nóv. 1812, grafinn síðast í nóvember, lá rúmfastur í fimm vikur í hósta og kvefi, oftar en hitt rænulítill í síðustu þrjár vikur. Það báru hann sex stúdentar, fékk hver 15 Banca, en prestur 50, og allir á heimilinu fengu peninga, hver sem hafði nokkurt ómak fyrir útförinni, og þeir 1 Banca, karl og kerlingar, sem ekkert höfðu fyrir, og nógan mat. Það var engum boðið nema náungunum, sem næstir voru, því engin Vínföng fengust nema sjö flöskur rauðvín, en romm nóg, en hér var nóg kaffi heima fyrir og sex flöskur madeira vín. Þá sagði Etatsraaden, að við skyldum hafa sömu friheit til vordaga og við hefðum haft hjá föður sínum. Svo bað eg hann að lofa okkur að vera eftirleiðis. Hann bað um, að það mætti biða til morguns að svara því. Þá fékk hann okkur daginn eftir skjal, sem eg læt fylgja hér með, og sagðist ei geta misst partinn þann af húsinu, sem við hefðum haft, vegna þess að allur væri bærinn fallinn, og það var satt, og yrði hann að hafa vinnufólkið í stofunni. Allt búið var skrifað og virt og látið standa til vors. Í vor fyrir krossmessu var öllu skipt, og er minnkun, að eg veit ei hvað búið hljóp, nema þar voru allir sáttir og sammála í skiptunum, og Þorlákur Loftsson er kominn að Innrahólmi, er þar ráðsmaður. Þar eru 20 manns, en 32 í Viðey, og hefi eg heyrt hann vildi fá Viðey til eignar fyrir annað jarðagóss, en það getur þú vitað, ef við lifum, með tíðinni, og ef hann fær ei, hvað þá er orsök til þess. Strax eftir að eg var búin að fá vissu um það, að við Guðrún mín máttum ei saman hokra, og með því eg var orðin ónýt að róla við umhugsun hokursins, tók eg fyrir mig að biðja Vigfús bróður minn að lofa mér að deyja hjá sér. En eg treysti mér síður norður að fara, vegna vegalengdar, til bróður mins Stefáns. Sögðu þau hjónin hér bæði mig velkomna á meðan þau lifðu og eg þyrfti með. Fór eg úr Viðey þann 17. júní, og lét bróðir minn sr. Auðun, bróður sr. Arnórs, sækja mig, og eg komSt hingað á fimm dögum, og gat riðið til hlutar eins og trússahestar mínir gátu vel farið, 75 ára, og hafði ei riðið í 49 ár. Og nú er eg hér og hefi ei fundið neitt til óyndis, því börnin öll fimm eru mér ofur góð, og þykir hér fallegt úti. Eg tek ána, sem rennur fyrir neðan túnið, fyrir sjóinn, sem var í Viðey og þar eg var fædd, en bærinn stendur hátt, mikið undirlendi og allt slétt, svo ekki er furða þó Gunhar segði, sem var á Hlíðarenda: Fögur er nú Fljótshlíð. Þau tóku líka Guðrúnu litlu Þorkelsdóttur, sem hjá mér var í Viðey 41/2 ár, eftir að Margrét Guðmundsdóttir fór, og eg bað þau um það. Mér þótti bágt að láta hana á sveit sína á Seltjarnarnes, þar faðir hennar dó í vor, og móðir hennar í tómu húsi með tveimur börnum, hún er 30 ára, og eg á gott, meira en þau geta, eg er svo vandfædd, get ei tuggið fisk fyrir tannleysi, verður ei gott af honum fyrir nábít. Undarleg er guðs forsjón. Ómögulegt hefði verið fyrir okkur Guðrúnu mína að lifa í hokri, mjöllaust, báðar gamlar, að hann skyldi nú á þessum tíma senda okkur hjálp til uppheldis, þá hann tók stiftamtmanninn af okkur - - -.

- - Það gengur yfir mig, að enga hafðir fengið mislinga fyrr en í vetur. Ber þú þá ekki einhverjar menjar þeirra? Eg óska þér til lukku með litlu Kristinu, eg frétti þetta í vor, áður eg fór úr Viðey, og eg samfagnaði móður þinni með ömmunafninn og það hún héti í höfuð á henni, til að erta hana að gamni okkar. Ekki sagði hún héti í höfuð á sér, hún heitir eftir föðursystur hans Gríms, fyrst hún væri Grímsdóttir. Ekki sagði eg það væri, þar sem hún hefði ei getað átt barn, sem Eiríkur hefði heitið og lifað, því hefðir þú orðið að láta hana verða Grímsdóttur. - - - Svo er þá ei annað en kveðja þig með elskulegri konu þinni og dóttur, stuttleitri, ef hún er lík föðurnum, og eg óska að guð vildi gefa þér dreng þessu næst, því allar stúlkur eru ekkert, ef drengur er ei með. Verið þið öll þrjú í guðs friði og kvödd af ykkar elskandi

R. Thorarensdóttur.

Nú er 23. Aug. Nýlega hefir komið hér prestur úr Eyjafirði, sem sagði að ísinn væri farinn að minnka þar, og þar mundi geta komizt inn danskt skip, en ei vissi hann til þess, að þar væri fiskur kominn. Kunni svo að verða, að þú fréttir öðruvísi það eg hefi skrifað, þá bið eg þig að forláta mér, þó eg hafi logið fyrir minnisleysi, því eg er orðin svo minnislaus, að varla er hættandi fyrir mig að skrifa fréttir, því það eg heyri í dag, er gleymt að nokkru eða máske öllu á morgun. Lif þú með þinni góðu konu einn dag öðrum betri og bezt síðast.

Þegar eg nú sá þetta, þótti mér hann of mikið hafa fyrir lífi okkar og vissi, hvað kostnaðarsamt var að búa í Engey, bæði uppá eldivið og allan útveg og það hann tók hana Guðrúnu mina til aðstoðar, því hún átti engan að, sér skyldan, nema Steinunni mína hér, og hún var ei fær að taka okkur báðar, með svo mörg börn, og hann bróður minn, ofur heilsulítinn. Áður en burt fór, fékk hann mér 50 dali í seðlum, því eg kaus það heldur en 200 rd. skeinkinn, eg vissi [ei] hvort eg mundi nú komast austur lifandi, og þau urðu öll samráða, systkinin, að gefa mér þetta árlega, og hann gaf mér 50 dali fyrir báðar kýr mínar. Þessa 100 dali færði eg Vigfúsi bróður mínum og var ei ofgjört, því hann hafði svo mikið fyrir að láta sækja mig. Svo hefi eg nú sagt þér ævi mína í ár. Ef eg lifi, skal eg pára þér á meðan eg sé nokkurn staf til að pára. Vertu blessaður og sæll. 
