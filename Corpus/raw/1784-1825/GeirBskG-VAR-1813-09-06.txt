

[Geir biskup til Bjarna Þorsteinssonar]

Reykjavík, 6. september 1813

Með Henkel hripaði eg þér, ástúðlegi vin, stuttan pistil og miður rækilegan en skyldi. Samt tíndi eg í hann það flesta, sem eg þá mundi af nýmælum héðan, og hef eg þar fáu við að bæta. Sumarið hefur verið heldur votsamt, þó sjaldan stórrigningar, en vegna þess að góður þurrkur kom nokkra daga samfellt seint á túnaslætti, náðu flestir töðurn sínum lítið hröktum. Nú hefur aftur í nokkra daga verið norðanveður, svo eg held að margir hafi náð útheyjum sinum, en óttazt er, að þau hafi sumstaðar fokið til skemmda. Annars held eg að flestir hafi allareiðu fengið nærfellt hey fyrir pening sinn, því grasvöxturinn var víðast ágætur, en fénaður undanfarin ár víða fækkaður, bæði í hor, en sumu hafa menn lógað sér til matar. Not af málnytu hafa og í ár verið í betra lagi, því fénaður gekk víðast feitur undan.

Ekki hefur sér af mörgum eftirþreyði Orion enn nú synt oss sitt blíða andlit, og taka margir að óttast, að Svíar eða enskir muni hafa bundið belti hans svo fast, að ekki sé kostur að leysa um sinn (vide Job, XXXViií, 31) og í sannleika er tilhugsun til næsta vetrar nokkuð geigvænleg, því ofan á matarleysið í kaupstöðunum bætist nú aflaleysið nærfellt allsstaðar, hvar til fréttist, samt verðs og virðingartöpun vorra góðu bankóseðla, hverjum alltaf fer hnignandi. Er það mest að kenna kaupmönnum, að hyggju minni, sem ekki vilja gjöra það lítilræði, sem þeir hafa af vörurusli, falt nema fyrir silfur eða vörur. Cours hjá oss er nú frá 25-30 rd. NB per l specie. En hvað sú tilsetta kommission í þessu skyni hafi aðhafzt, held eg að enginn profanus viti. Eigi vesælings klerkar mínir (sem eg hef heyrt undir væng að sé proponerað) að borga silfurskattinn af mensalgóssi þeirra, verður það þung byrði fyrir marga þeirra. Mest óttast eg, að þessarar góðu kommissionar acta verði lögð á hilluna, þegar þau koma (vel að skilja, ef þau komast) niður til ykkar, og allt muni enn um hríð hanga í sama skafli, sem eg tel bæði mér og öllum hér stærstu óhamingju. Væri það gott verk af þér, ef þú í tómi vildir leitast við að setja dálk undir tagl nábúa þinna, sem hér eiga að at vinna. Hvaða verkan allt þetta muni hafa í tilliti þess af gjaldi mínu, sem enn nú er óborgað, get eg ekki fullkomlega á gízkað, en að líkindum verður hún mér ekki hagfelld. Mig minnir að eg skrifaði þér seinast, að þann 1. febrúar næstl. var lokið af því öllu prioriteruðu, samt smáskuldum, og af kaupmannagjaldi 50 rd. pro C“, væri þá eftir óborguð circa 2000 rd., sem lúkast áttu að sumri, sumpart af þeim 600 rd., sem kóngur hefur gefið mér árlega til skuldalúkningar. En skyldi nú (sem mig dreymir um að proponerað sé) kaupmönnum verða akkorderaður betalingur í RB fyrir alla matvöru, munu þessir restansar mínir drjúgum þróast. Frydensberg hefur í öllum þeim afskiptum sýnt dugnað og framkvæmd, en nærgætnis hef eg saknað hjá honum á milli. Lengi hef eg verið að ráðgast um við sjálfan mig, hvort eg ætti að sækja um Viðey eða ekki til biskupsseturs. Á eina síðuna langar mig ekki til að byrja búskap á mannskylli jörð, vantar líka dug og efni til þess. Þykir ekki heldur árennilegt að etja oddi við þá, sem hlut eiga að um endurbót hússins með fleiru, sem þar að hnígur. Á hina síðuna sá eg, að óforsvaranlegt var í tilliti til eftirmanna minna, ef eg nú héldi k., ekki sízt þar nú er búið að selja á auction í sumar allar kóngsjarðir hér í nánd, incl. Lambastaði (þá keypti assessor Thorarensen fyrir um i 1700 rd.) og kaupin á Vatni er sagt að séu samþykkt, einkum þar mér á hverju ári liggur við að verða húsvilltur, þar Petræus ætíð læzt þurfa þessa með, sem eg bý í. Réð eg því af að láta seðil fjúka til kansellísins áhrærandi Viðey, og læt eg hér með fylgja kopie af honum, ef eg get því við komið.

Eg sé að sönnu, að þetta verður forgefins, því að eg hef við ramma reip að draga, þar sem eru þeir Magn. fr. og stiftamtmaðurinn, sed puravi et liberavi animam meam. Þú hefur áður sagt mér, hvað þér sé á hendi þessu viðvíkjandi, og þess vegna gjörði eg órétt, ef eg beiddi þig að leggja þar gott orð í veg fyrir mig. Hins má eg biðja eins og svenski generalen bað guð, að þú sért neutral, og þykir mér þá eins og honum heldur vænna í efni. Ekki lizt mér illa á Gufunes. Þar er tún stórt, þó ljótt sé, og töðufall mikið, en hús eru þar rakasöm og mörg að falli komin. Líka er vondur áböggull, ef sex kirkjukúgildi, sem úr fallin eru, skyldu innsetjast aftur. Eg ætlaði mér að hafa þín ráð og fala samt þessa jörð af ridder Sivertsen, þótt eg vissi, að hann mundi halda henni dýrri, en hann er enn nú ekki orðinn sýnilegur hjá oss. Í fyrstu lét Dr. sér um munn fara, eftir að hann hafði fengið þær fréttir frá Khöfn, að hann hlyti að bregða sér niður þangað, líklega til að reyna enn nú einu sinni dugnað sinn í að referera . . . . . . . . landa sinna sönn og login, og skola möttul sinn í þeirra ávirðinga skólpi, eins og hann hefur áður gjört. En þegar hann í fyrstu fór svo mörgum orðum um þetta, þóttist eg skilja, að það ekki var alvara hans, en þótt eg vissi, að hann kynni að langa að koma enn nú einu sinni í skarnkast við þá N og N. En þar hann ekki fer sjálfur, þykist eg þó vita, að hann sendir þeim eina lúku álengdar, illa ef hún skal ganga gegnum þínar hendur, betur hún kæmi aldrei í þær. Stiftamtm. Castenschiold heyri eg að hafi sótt fararleyfi til árs, og væri synd að meina honum það, því hvað af hverju sýnist honum að vera ofaukið með oss. Embættisdugnaður hans og sú þar á grundvallaða æra var hér aldrei í stóru gildi, en á hina æru hans hefur komið einhver blettur í ár, sem millifarendur munu bezt vita að segja frá.

Hafðu enn nú einu sinni guðs ást fyrir Halldór minn, eg skal reyna að styðja hann, vesæling, hvað eg get. Mikið óttast eg, að hann enn nú sé lítt hæfur að standa í örðugu embætti, og það hefur Gullbringusýsla ætíð reynzt, nema hann að minnsta kosti um sinn njóti sér betri manna. Nær hafði eg farið eins og bóndinn, sem bestillti tólf vöggurnar, þegar eg sá, að Halldór hafði tvö börnin meðferðis. Húnavatnssýsla er inntektameiri og betri fyrir þann, sem kann að búa, en það óttast eg, að Halldór muni enn ekki kunna. Þar er ekki heldur nokkur Thorgrimsen í nánd, en amtmaður vandlátur og bændur sumir stórbokkar. - Við Rask þinn líkar mér einka vel, eg hef gjört honum það lítið til þægðar, sem eg hef getað og hann hefur viljað þiggja, því þegar bæði guð og þú rekommendera sama manninn, og það eins og þið hafið rekommenderað hann, ætti eg í það minnsta að láta mér vera það nóg. Eg hef skrifað þeim prestum með honum í sumar, sem eg bjóst Við að hann mundi heimsækja, og mér þótti vert að rekommendera hann til. Eins skal eg gjöra að sumri, ef eg lífi svo lengi.

Heldur hefur um sinn verið fátt á milli Thorg. míns landfógeta og formanns hans, og þykir mér það illa. Frydensberg er fésínkur og ágengur, en hinn þolir ekki mótgjörðir og áseilni, sem ekki er von.

Gjaldavoðarstúfur fylgir bréfi landfógeta til þín frá konu minni. Hún biður þig forláta hann, en reyna samt, hvort hann ekki geti þénað í umslag utan um guðs barna borð - g.-

Kveðju frá okkur konu minni og hugheilan vinskap

þíns

Geirs Vídalíns.


