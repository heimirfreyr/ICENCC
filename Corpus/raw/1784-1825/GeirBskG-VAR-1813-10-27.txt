

Reykjavík, 27. október 1813

Eg var orðinn vonarlaus að geta komið nokkrum seðli framar á þessu ári til Khafnar (þar vor von um hingaðkomu Orions tjáist nú loks að vera orðinn til skammar), þegar hér kom sendimaður úr Múlasýslu til cons. Jóns fr. að sækja fararleyfi fyrir þau þrjú skip, sem þar eru komin, og gríp eg þetta tækifæri að hripa þér með honum, ástkærasti vin, þennan merarseðil út cum A:B:T loqvar. Nýmæli færir hann engin, því hér er og hefur verið um hríð sannarlegt pólitískt logn og hægviðri, kannske það komi af því, að einka umhugsun flestra um þessa tíma er hvað eta skuli, því síðan sú ógeðfellda frétt kom, að Orion hefði orðið lekur, hlaupið inn í Noreg, og hvað meira er, sé ekki væntanlegur í haust, hugsa fáir gott til vetrarins. Misjafnar eru getur manna um, hvað ferð hans muni hamla, og ekki er trútt um, að sumir séu svo illkvittnir, að þeir láti sér um munn fara, að lekinn muni vera kominn af sömu orsök eins og fleiri skipa, sem hingað hafa ætlað með korn, en þótzt hafa orðið neydd að hlaupa þar inn og farga meiri hluta af farminum. Guð fyrirgefi eigendum hans, ef svo er, því í sannleika var oss þörf á honum, en þó deus Mammon, Plutus, eða hvað hann heitir, sé bæði blindur, haltur og skakkur, þá held eg að í þessum tíðum þurfi ekki að ganga í grafgötur um, að hann sé öllum guðum meiri, og er þá ekki að undra, þótt þeir, sem svarið hafa honum trú og hollustu, hlýði hans boðum. Óttalega lítur að sönnu hér í sýslu út með bjargræði manna, og ekki er annað sýnilegra, en að hér verði stór fólksfellir, því margir eru nú bjargarlausir að öllu, og sumir, sem tekið er að sjá á, því sumarafli hefur verið einn sá minnsti, bæði vegna fiskifæðar og ógæfta, en vetrar og vorfiskur er sumpart uppetinn og sumpart seldur. Samt er það gleði, að flestar aðrar sveitir eru betur farnar, vestan, norðan og austanlands hafa komið skip með mikið af mat. Heyskapur hefur og verið allsstaðar í betra - sumstaðar í bezta lagi, svo þeir sem pening hafa vænta sér góðra nota af honum. Undir Jökli ráku fyrir nokkru (eða voru rekin á land) 6-700 marsvín, og nú segir nýrri frétt, að síðan hafi bætzt við tvö þúsund, og er þeirri sýslu og fleirum nálægum borgið við þetta happ. Í Múlasýslu hefur verið afli til muna, og í Lóni ágæt lúruveiði. - Eitt það lakasta er, að auk matvöru vantar oss hamp, eins og járn má kalla uppgengið, lika pappir, vin 0. fl., sem eg nú ekki nenni að telja. Ofan á þetta basl bætist hrun vorra góðu bankóseðla, sem nú má kalla að fallnir séu úr nærfellt öllu verði. Bætti það lítið fyrir þeim, þegar með austan og vestan skipum fréttist, að eitt pund sterl. væri sama sem 200 rd. B og l spesía í Höfn sama sem 60 rd. B, og satt að segja skil eg ekki, hvernig embættismenn fátækir eiga að lifa af þeim hér í landi eftirleiðis, og það þótt líflega yrði áborið.

Dauða man eg enga nafnkennda, nema gamla sira Benedikt Pálsson á Stað á Reykjanesi. Hans brauð er veitt rektor Páli. Holt undir Eyjafjöllum dómkirkjupresti sira Sivertsen, í hans stað vona eg að vér fáum síra Árna Helgason, og er hann að mínu áliti í öllu efni vel fallinn hingað, því að hann er duglegur maður, góður og ágætur klerkur. Dr. vor hefur sótt um sína dimission, mun honum þykja sem er, að hann hafi hér um sinn lítið að vinna, því apótekari tjáist orðinn meðalalítill.

Hreppstjórar vorir, sem eru orðnir í seinni tíðum menn á báðum buxum, hafa í haust hér í austursýslunum verið á jagt eftir landprangurum, náðu þeir einum undir Eyjafjöllum og tóku af honum circa 600 rd. í vörum, og fleiri tóku þeir, sem minna höfðu meðferðis. Er þeim með dómi tilkenndur helmingur af því upptekna.

Okkar góði assessor Gröndal er nærfellt með sömu kröm, Í vetur var og fram eftir sumrinu, sýndist hann að hressast og batna töluvert, en þá kom blóðuppgangur og brjóstþyngsli, svo hann var mikið vesæll um tíma. Nú er hann aftur nokkru betri, hvað lengi sem það varir. Fjárhagur hans er eins og allra, sem lifa eiga af pappírspeningum, nokkuð bágur. Þó líður hann ekki skort fyrir sig og sína.

Rask reynist að öllu sá, sem þú sagðir hann. Hann er nær því alltaf heima og slítur í því, sem hann kemst yfir af antiquiteter.

Nú leyfir Steinmóður ekki lengra bréf.

Lifðu blessaður um aldur og ævi,

og unntu þínum einl. Vin

Geir Vídalín.


