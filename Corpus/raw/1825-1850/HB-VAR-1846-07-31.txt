

Bessastöðum, 31. júlí 1846.

Elskaði bróðir!

ÞITT ástríka bróðurlega bréf með pósti þakka eg þér innilega. Það sem er af fréttum er flest í lakasta lagi, svo eg vil ekki mæða þig með að segja frá því. Síðan þann 8. júní hef eg verið veik, í fyrstu af mislingum, en seinna af þeirra eftirköstum, en nú er eg heldur að hressast. Er nú ekki annað en bein og skinn, en hef samt nú von um bata. Líka vona eg, ef að Bessast. verða seldir (sem flestum þykir líklegt), að maður minn reyni til að eignast þá. ~ Sæl þættist eg bróðir, ef þú vildir vera hjá mér og eg fengi tækifæri til að stunda þig eftir ósk minni, þar mér var frábægt að koma til þín, og þetta er nú mín alvara.-

Víst fékk Gr[ímur] ferðanestið, en brúki hann það öðruvísi en vel, sem eg óttast fyrir, verður gleðin lítil hjá mér. Eg er svo vonarlítil.

Með Hafstein sýslumanni kemur hringur þinn og seðill með. - Við þig getur manni mínum ekkert þótt. En það er satt, hann er pennalatur orðinn mjög, og hefur reyndar alltaf verið það. En honum þótti í fyrra anvisning sú heldur gífurleg og my'ndug, sem Ari Sæmundsen gaf landfógeta upp á hann. Það voru peningar, sem þú varst svo góður að lána Cr., því þó Ari sé klausturhaldari og gamalt hirðskáld Norðlendinga, finna menn hér sér óskylt að þola honum ójöfnuð.

Það er meir en von að þú sért þreyttur, sem ert búinn að stríða svo lengi í erfiðum embættum. Drottinn veri þín hjálp og huggun alla æfi. - Þín af hjarta elskandi systir I. Í.


