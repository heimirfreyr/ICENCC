
<meta-info>Ingibjörg Jónsdóttir til Þóru Grímsdóttur</meta-info>
<meta-date>Bessast., 5. aug. 1849</meta-date>
 Mín elskuverða bróðurdóttir!

Innilegustu þakkir fyrir þitt ágæta bréf með póstinum. Sé eg af því, að góðsemi sú, sem eg ávallt átti að mæta hjá mínum burtsofnaða bróður, hefir gengið í arf til þín, og er það mér mikil gleði. Líka þakka eg þér mikið, að þú tekur þátt í minni sorg. Víst er um það, að þessir mínir vinir sofa í ró í skauti jarðarinnar, lausir við alla jarðneska mæðu. Söknuðurinn eftir þá er ennþá lifandi, og manns míns sáluga síðustu dagar eru eins og alltaf mér fyrir augum.

Nú hefi eg þá gjört það eftir ósk þinni að skrifa á íslenzku, en er nú hrædd um þú náir ekki í meininguna, og er þá ekki annað fyrir en sýna þetta einhverjum góðum manni, og hefi eg bent systur þinni á tvo. Líka hefi eg nú sagt þú í hverju orði, en það er svo náttúrlegt, að það kostar þú aftur. Nú getum við komið hvor annari nálægari eftir þinni meiningu. - Nú vilt þú, mín bezta, ferðast í haust til Danmerkur. Þig langar, sem von er, að sjá góða móður og systkini. En skylduð þið ekki komast burt fyrr en mikið seint, þegar nótt er orðin dimm og veðurátta hörð - hefi eg sagt í bréfi systur þinnar, að þið væruð báðar velkomnar til mín í vetur, og skyldi veran hjá mér ekki kosta ykkur einskílding. Það væri mér mikið kært, ef eg gæti í einhverju verið ykkur til einhvers góðs. Eins væri það gleði fyrir mig, ef þið vilduð skrifa dætrum mínum. Báðar skilja þær dönsku. Líklegt er, að eg lifi ekki lengi, og þá standa þeir ungu eftir, hverjir öðrum ókunnugir, þó það væru nánustu ættingjar. Heilsaðu auðmjúklega frá mér assessor Jónassen. Ef eitthvað kæmi fyrir, væri gott að ráðfæra sig við hann. Eins mun læknirinn þar fyrir norðan vera ágætur maður, sem og svo mundi verða ykkur hjálplegur, ef þið þyrftuð við. Fyrirgefðu nú bréfið, það er ólæsilegt, augun bila mig nú, og eg get ekki ennþá haft mína þanka samlede. Að endingu óska eg þér, elskaða bróðurdóttir, allra heilla, sem eg bezt get óskað elskaðri bróður dóttur.

Þín syrgjandi föðursystir

I. Thomsen. 
