

Bessastöðum, 3. marz 1848.

Hjartkæri bezti bróðir!

INNILEGASTA þakklæti fyrir þitt ágæta bréf með póstinum eins og alla þína elskusemi. - Það held eg nú megi fullyrða, að stúdentaefnunum sé kennt töluvert, þar sem fimm fastir kennarar standa á skekklinum að ljúka upp fyrir þeim öllum fjársjóðum vizkunnar, og þar að auki 3 tímakennarar, eins og sjá má af Reykjavíkurpósti, og svo leggur prestaskólinn á smiðshöggið seinast. En það getur nú máske farizt fyrir að þeir sumir hverjir læri allt, sem gjöri þá hæfa til að standa í sinni stöðu, ef nokkuð er í hana varið. -~ Vetur hefur heldur verið kaldur og harður með köflum, fjárpestin mikil víða að frétta, einkum úr Árnessýslu. Hafa þar einstaka menn misst hér um bil 50 og þykir það nóg. Hér í kring er hún vægari, þó slæm. Fískilaust er sem stendur og sultur og seyra eins og vant er þegar eitthvað ber út af, því fátækt er hér nú almenn. Af hundrað giftum mönnum, sem eru í Bessastaðasókn, eru ekki yfir 12 sjálfbjarga.

Það gleður mig að heilsa þín er betri. Að hafa góða heilsu léttir þó mikið lífsins mæðu. Maður minn hefur verið veikur í _ allan vetur og ekki síðan á jólaföstu komið út fyrir dyr. Hósti og mæði, magaveiki og máttleysi hafa þvingað hann. Nú í hálfan mánuð er hann skárri. Mér líður allsæmilega hvað heilsu snertir, en augun veikari síðan mislingana. Ætla eg nú þegar eitthvert veikikastið kemur í þau að brúka ráðið þitt.

Það er ergilegt, að skrifarar skuli fara burt strax sem fengið hafa þá fyrstu réttu undirstöðu í því verki, en það mun þó ganga svo til á fleirum en einum stað. Menn una bezt á stifts- og biskupsskrifstofum, því menn fá þá góð brauð við tækifæri, annars yrði það líkt. - Mér þykir vænt um, að þú ert svo vongóður um Grím. Það hefur verið galli á mér, að eg hef verið trúarveik og vonardauf og hef nú ekki batnað með það við aldurinn. M Stúlkum þínum bið eg mikið að heilsa. Eg verð aldrei svo heppin að sjá neitt af mínu fólki. Eg vona, að nú sé farið að líða á fyrir mér. Guð annist þig og þína og veri þín aðstoð alla æfi. Þín af hjarta elskandli systir

I. J.

Eftir ósk manns míns legg eg hér inn þennan seðil, sem hann kallar góðan í alla staði. En anvisning frá Ara er það sem hann segir hafi verið full með stórmennsku og dramb. Lifðu nú alla tíma vel.


