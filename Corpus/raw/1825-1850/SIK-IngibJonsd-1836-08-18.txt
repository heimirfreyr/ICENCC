
<meta-info>Ingibjörg Jónsdóttir til Magnúsar Eiríkssonar</meta-info>
<meta-date>Bessastöðum, 18. ágúst 1836</meta-date>
 Bessastöðum, 18. ágúst 1836.

Elskulegi góði frændi.

Yðar að vanda ágæta bréf þakka eg nú í einu orði ástsamlegast, en að betala yður þetta góða bréf, það get eg ekki. Oft hef eg að sönnu ónýt verið, en aldrei verri en nú. -- Ekki eru fréttirnar hjá mér, og verð eg að vísa til þeirra hjá þeim, sem milli fara. -- Árferði er ekki gott, rigningar miklar, þó léttari en í fyrra, og lagfærist þetta ekki bráðum, kemur skömm í spilið. -- Mikill lánsmaður er landi okkar síra Scheving, að hann kom ekki til okkur aftur. Hann hefði nú mátt kalla dómkirkjukallið hefndargjöf. Þeir voru strax búnir að fá illan þokka á honum fyrirfram. - Ekki get eg láð stúlkunum í Höfn þó þær sæju eftir honum. Verði hann eins duglegur og faðir hans, verður hans nafn uppi. -- Það fer ofur vel, að síra Helgi fékk Reykjavíkurbrauðið, og húsaleigu hennar þarf hann víst með. ætti hann að betala frú Oddsen af brauðinu, þá kemur ljótt skarð í hjá honum, en það er víst, hún þarf að fá eitthvað, svo mörg börn sem hún hefur. -- Það tókst mæðulega með Skafta sal. Það er eins og faðir hans hafi séð fyrir, það sem nú er fram komið. Fregnin um fráfall hans var komin löngu á undan bréfunum, og voru margar útgáfur viðvíkjandi viðskilnaði hans, og hafði Melsteð fullt í fangi að leiða fólk í allan sannleika. -- Ekki hefur Melsteð farið aldeilis erindislaust í þetta sinn, því hann hefur trúlofast fröken Jórunni Einarsen, sem að má álítast fyrsta stúlka hér á landi. Hún er rétt tvítug. bezta stúlka og mikið falleg. Þetta kalla eg vel gjört. Faðir hennar, etatsráðið, sálaðist 23. júlí, svo nú er enn fátt um fína drætti í réttinum. Gunnlögsen er nú landfógeti, býfógeti og assessor, og þar að auki sýslumaður vor. Stiftamtmaður vor er aftur seztur að völdum og gladdi það flesta. Gunnlögsen í Sviðholti er þá giftur og fékk madame Bjarnesen. Hann velur sér ekki það versta sá gamli. Skúli er trúlofaður Sigríði nokkurri, systur síra Þorsteins Helgasonar í Reykholti, og er eg nú með öndina í hálsinum, að allt verði gjört upptækt, svo þér hafið ekkert eftir. -- Stína og Guðrún mín giftust báðar 2. júlí, og sit eg nú barnlaus heima að kalla. -- Það var ekki til að ætlast, að síra Ásmundur fengi Reykjavík, fyrst síra Helgi sótti. Það er ætíð bezt, sem rétt er. Síra Helgi hefur nú keypt Landakotið og bæinn af Madame Knudsen fyrir átta hundruð tuttugu eða þrjátíu spesíur, og þó mér hann til að byggja sér hús, því þetta Landakots hús er svo lítið og þar á ofan fullt með slagning og leka, svo líklega veitir honum heldur erfitt.

Við lifum við það gamla. Það vona eg að eg geti slegið upp fyrir yður grautarveizlu, ef þér komið að þessum kjálka landsins, en engar rímur á eg handa yður að kveða, eg þori ekki heldur að yður, eg er hrædd þér verðið prestur strax. -- Síra P. Petersen hefur fengið Breiðabólstað á Skógarströnd, en leyfi til að vera á Flugumýri þetta ár, því hann vill heldur fá Hrafnagilið, ef það gæti lukkazt. Sverrissen fékk þá Rangárvallasýslu, en ekki ætlar hann að flytja sig í ár. Melsteð þjónar fyrir hann sýslunni til vors. -- Lifið þér nú alla tíma svo vel sem óskar

Yðar einlæg elskandi frændkona

I. J.
