

2. júní 1849

Þó eg nú myndist við að skrifa þér nokkrar línur, verður ekkert gagn í þeim línum, af því skip, sem ætlar vestur, fer fyrri en við var búizt, og á morgun ætla eg að confirmera, en frétti kl. 7 e. In., að á mánudaginn fari skipið héðan. Með því fer Staðastaðapresturinn. Gamli Melsteð orðinn þinn eftirmaður. Sonur hans Páll constitueraður sýslumaður í Snæfellsnessýslu. Getur hann nú ekki fungerað sem amtmaður vestra, ef faðir hans verður að taka að sér stiftamtmannsembættið í útivist Rosenörns? En sra Hannes heimsækir þig víst og segir þér allar fréttirnar héðan að sunnan. Sigling kemur töluverð, þó ófriðurinn haldist við og klagað sé um fólksleysi. Kóngsfulltrúinn er væntanlegur með Þorsteini Kúld, og er mælt að hann hafi ætlað af stað svo sem fyrir 4 dögum, er því í nánd þó sjáist sízt.

Ekki líkar mér það, að Finnur okkar ljúki ekki attestas, þó af hinu geti líka gott komið, eins og Melsteð ber vitni um.

Okkur í Görðum líður viðlíka og áður. Mamma með sinni heilsu, eg ekki burðugur oft. Gullsmiðurinn nú með lasnasta móti, svo hann er ekki væntanlegur á þingið mikla, enda hefir hann nú í Þjóðólfi fengið litlar þakkir fyrir frammistöðuna hingað til. Etatsráð Grímur hefir fengið leyfi til að sigla.

Eg verð að láta þetta duga og bið þig að virða betur en maklegt er.

Beztu kveðjur frá móður og systur til þín og þinnar elskulegu.


