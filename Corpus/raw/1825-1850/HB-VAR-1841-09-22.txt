

Bessastöðum, 22. september 1841.

Hjartkæri bróðir!

JAFNVEL þó eg hafi snemma í sumar sent þér heilsan mína, verð eg samt með seinasta skipi, sem héðan fer, ennþá að tala við þig dálítið í anda. - Það hefur orðið hér tíðinda síðan eg skrifaði þér, að amtm. Thorarensen deyði hastarlega þann 24. ágúst, þá nýlega heim kominn af samkomunni. Hálfan klukkutíma var hann veikur, gat litlar eða engar ráðstafanir gjört fyrir sínu húsi. Sumir meina hann dauðan af slagi, aðrir af hrjóstkrampa. Hann var orðinn fjarska ellilegur, eftir sem mér sýndist, ekki eldri maður. Lét hann eftir ekkju og sjö börn, og er að kalla má ekkert þeirra komið undan manna fótum. Missti þar Ísland fyrirtaks gáfumann og sitt mesta skáld. Litlu er sagt að hann hafi getað fram komið á samkomum þessum, sem hér hafa verið haldnar, og segja margir að honum hafi fallið það heldur þungt. Því er við hætt, að hann hafi oftast verið í flokki þeim, sem alþýða hafði betri meining um, því þú getur nærri, að fjölrætt er um tillögur samkomumanna. Lítið hefur samt frétzt af þingi þessu, nema að Alþing eigi að haldast í Rvík, sjálfsagt í fyrsta sinni. Hefur fólk mikið á móti þessu nema Víkingar, og er ekki nú annað fyrir að ' sjá, en alþýða verði miklu óánægðari en áður. Gerir það með ótti fyrir sköttunum og fleira. Menn eru að gizka á, að einhver af yfirréttarherrunum sæki um amtmannsembættið fyrir norðan. Opnast þá einhverjum vegur þar. Reynir nú líklega Ch [ristj án] til að sækja, ef eitthvað losnar við réttinn.

Ennþá gefst þér tækifæri til að komast í þína fyrri heiðarlegu stöðu, -- og bera hér beinin. - Sumarið hefur orðið affaragott, allrahagstæðasta veðurátta og bezta nýting. Er nú haustið það bezta, logn og sólskin á hverjum degi og næstum hiti um miðdagshilið. En fiskiafli hefur nú mislukkazt. Varla fiskast nema smáþistlingur. Líkt hefur gengið með jagtirnar eða þó enn verr. Lítur út hér við sjóinn verði sultur og seyra, en ár mikið til sveita.

Hér er nú kominn mesti fjöldi af riddururn, en ekki nenni eg að nefna þá með nafni. Hugðu flestir að landlæknir vor mundi verða með þeim flokki. Búinn er hann að vera landlæknir yfir 20 ár. Þegar bólan kom hér, gjörði hann sér mesta ómak fyrir að stanza þann morðengil og má fullyrða, að framkvæmdarsemi hans og dugnaður hefur frelsað margra lif um það leyti.

Eg dregst með sömu augnaveiki, óttast enn fyrir hún muni ekki skilja við mig framar. Skemmast augu mín máske fyrir það, að heldur gengur mér illa að sofa. Þegar eg sef bezt eru líka augun bezt. - Mér dettur oft Gr[ímur] í hug á nóttunni, og er þá ekki að spyrja um svefninn.

Guð minn annist þig, elskaði bróðir, og gefi þér kraft til að bera þína mæðu. Berðu þig að láta hverjum degi nægja sína þjáning. Þessar raunir eru oft á enda fyrr en varir. Þín æfinlega elskandi systir

I. J.


