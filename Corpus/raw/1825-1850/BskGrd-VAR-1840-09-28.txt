

28. sept. 1840

Finnur litli kom þá eins og dagur drottins í gærkvöldi skömmu eftir að eg kom heim frá Bessastaðakirkju, og var hann okkur velkominn gestur. Fyrir peningana, sem Páll þinn færði mér, þakka eg þér ástsamlega, en ekki skaltu ótakmarkað hleypa mér í þinn kassa, því í staðinn fyrir 40 rd tók eg 60 rd og segi þig svo kvittan fyrir það sem komið er viðvíkjandi Finni okkar, og skal ef hann einhvers þarf í vetur sjá um að það vanti ekki. Um það ráðgast eg við biskupinn, sem kemur til skólans næstkomandi fimtudag, bæði til að setja hann og halda kóngsins fæðingarhátíð, sem þú skrifar viðvíkjandi Finns skólagöngu, og segi því um það ekkert að svo stöddu. - --

Mér skilst sem engin af vorum betænkn. hafi gengið til Roskilde, fyrirmynd þess sem til stendur þegar alþing er komið í lag. Það fyrsta spursmál verður um staðinn, og er eg strax orðinn þess áskynja, að sumir vilja hafa það á Þingvöllum, aðrir í Rvík. Mér finnst ekki svo mikið í þetta varið, að eg geti tekið partie. Enginn veit með vissu hvað Bardenfleth gjörir, sumir hugsa hann komi inn, þó, ekki væri til annars en dirigera commissioninni næsta ár. Alii aliter. Af bréfum hans álykta sumir, að hann hafi langað til að mæta í Roskilde fyrir Ísland, og hafa þá þetta fyrir sér, sem skal standa í tveimur hans bréfum: Etatsr. Johnson var udnævnt som deput. í Roskilde for Island förend jeg kom til Khavn.

Sumir spá því, að Johnson verði vor stiftamtmaður, en óvíst tel eg það. Eg veit ei hvort náðin er eins mikil hjá kóngi eins og sumir halda, fyrst hann bætti ekki neitt úr hans karakter, hvorki í silfurbryllaupinu né við krýninguna; eg læt mig það litlu varða, hver stiftamtmaður verður, bara hann verði viðlendandi og helzt í móralsk henseende.

Amtmaður fyrir norðan situr heima, sömuleiðis landfógeti vor, hvers leyfi til að sigla kom nýlega. Kristjánsen, tilvonandi mágur johnsons, sem kom inn í von um constit. í þessari sýslu, en fékk ekki, situr á Bessastöðum í vetur, eg held honum, sem von er, þyki langt að bíða vatnsins hræringar. Þórður frændi er nú að selja það úr þínu amti strandaða skip á Skaganum syðra. Menn kalla það happ fyrir hann. Ragneiður gamla á Vatni er nýdáin, og Th. Bekk, gamli söðlamakarinn í Sjávarhólum, nokkru áður. Ungi Melsted siglir ekki, hann er seztur að á Brekku og er strax byrjaður að oeconomisera. Með tímanum vænti eg þar veizlu, en það er sitthvað að hafa von og hafa í hendi sér. - --


