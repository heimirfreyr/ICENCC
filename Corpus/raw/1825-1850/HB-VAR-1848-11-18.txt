

Bessastöðum, 18. nóvember 1848.

Hjartkæri bróðir!

BRÉFIÐ með póstinum og alla þína stöðugu hróðurást þakka eg þér í einu orði innilega og ástsamlega. Þessi seðill, sem ónýtur er, á að sýna að eg enn tóri.

Sumarið var kalt og gróðrarlítið, en töðunýting hin bezta. Í ágústmánuði kom alls hér einn regndagur. En engjaheyskapur mun hafa orðið endasleppur. Haustveður er hið hagstæðasta og nægilegur fiskiafli. Fjöldi skipa hafa komið síðan á sumarið leið, flest hlaðin með salti, en kom hefur komið með skornum skammti.

Það er nokkuð líkt fyrir mér og þér, eg kem nú hvergi, svo sem annað hvert ár að Görðum. Eg kann nú miklu betur hag mínum síðan að skólinn fór. Sá aðgangur, sem hér var, átti ekki við mitt skap. Eg óska helzt að lifa í næði það stutta sem eftir er. Dóttir mín, sem í Reykjavík er, kemur oft til mín og gleður mig á allar lundir. Heilsulítil er hún mjög, og vart mun hún kemba hærurnar. Mér er að hnigna með heilsu, en er nú skárri í augunum. Maður minn er við sömu eymd. - Það er mér gleði, að þú hefur svo góða von um Grím. Hann skrifaði föður sínum með póstskipi dálítinn seðil, sagði honum frá skuldabasli sínu og sendi ritgjörðir sínar. Ekki sendi hann mér eina línu og ekki systrum sínum, en ofurlítinn seðil fékk eg í sumar, sem hann sagði ætti að vera til mála-myndar. En það þykir mér mest vert, ei úr raknar fyrir honum og sleppi þá hinu öllu. Dætur mínar gleðja mig báðar og það er mér nóg.

Það getur varla verið alvara, að vörumatið gefi neitt um líf og heilsu. Þeir frétta sem lifa, hvað Alþingis-aðgjörðirnar og Alþingið verður vinsælt þegar farið verður að krefja Alþingisskattsins.

Dætrum þínum bið eg innilega að heilsa. Það er ein raunin mín að geta aldrei átt von á að sjá þær eða neitt af mínu fólki. Það er bót í máli eg mun eiga stutt eftir. Drottinn veri þín hjálp og huggun alla æfi óskar þín heittelskandi systir '

I. J.


