

Bessastöðum, 25. marz 1832.

Hjartkæri góði bróðir!

ÞITT ástríka bréf með póstinum þakka eg þér innilega. Vetur hefur hér verið með þeim verstu illviðrum, svo útigangur er horaður. Lítið fiskaðist í haust og ennþá enginn fiskur kominn og kaupstaðir hér allir matarlausir.

Krigsraad Lund, læknir í Vestmannaeyjum, er dauður.

Seint í janúar réði maður minn til þín skrifara og varð að binda það fastmælum eins og þú sér af bréfi hans. Að fornu fari þekki eg Brynjólf og þá var hann kallaður efnilegur, en nokkuð fjörmikill, frískur til heilsu, fljótur að skrifa og nokkuð hagur á tré, og svo getur hann smíðað hestajárn og þess háttar. Hann hefur í sjö ár verið Skrifari hjá Bonnesen, en fékk þá ekki gott orð, því mælt var að húsbóndi hans hefði brúkað hann til ýmislegra hryðjuverka. En Brynjólfur mun vera óaðgætinn, en brúkanlegur hjá góðum húsbónda. Nú hefur Brynjólfur bendlazt við málaferli og misst amtsins leyfi að vera Bonnesens fullmektugur, varð þá forþénustulaus, og fyrir þá orsök gat maður minn klófest hann, því hér var engan að fá. En ekki ertu sá einasti, sem bágt á með að fá hér skrifara, því bæði nú og í fyrra hefur Blöndal og fleiri strítt við það, og mun svo ganga unz hart verður í ári. Gætir þú haldið Brynjólfi nokkra stund m[undi] það falla um sjálft sig, þó einhver skrifara þinna hefði hallmælt því að vera hjá þér. Þó held eg Ch[ristján] Ch[ristjánsson] frían frá þessu. Um K[röjer] er mér ekki fullljóst. Þó hef eg séð svo mikið með eigin augum, að eg ekki get hart forsvarað hann. Arngr. Bjarnason frá Hrauni hefur skrifað manni mínum, að sér sé veitt skrifaraþénusta hjá þér. Ef hann segir það satt, þá þori eg að fullyrða, að hann getur þú ekki hrúkað, því hann er langt frá að vera með öllu viti. Eg hef þekkt hann frá því hann kom í skóla þangað til hann fór norður í sumar eð var, og fór hann þann tíma heldur versnandi með vitleysuna. Hann er nokkuð betri en sr. M. Sigurðsson, því hann er fjörminni. En Þorgeiri syni Páls klausturhaldara mun hann ekki ólíkur, (ef þú manst eftir honum þegar hann var á Gufunesi). Hann fékk sem einbirni allan arf eftir foreldra sína og getur lifað vel af eigum sínum. Honum var í vor settur formyndarí af yfirvaldinu, svo sem þeim, sem ekki hefði ráðdeild á að fara með efni sín. Hann hefur oft, og líka aðrir hans vegna, reynt til aðkoma honum hér inn á kontórana, en hann hefur verið hér of alþekktur til þess að það gæti lukkazt. Móðir Arngr. lá mörg ár galin og dó af því. - Jóhann Pálsson er að hressast, svo ekki hafa skriftirnar gjört út af við hann. Menn eru nú líka komnir eftir þeirri Vizku, að heilsutöpun sé að sitja mikið við bókalestur. En heldur þú að eg sé ekki orðin bærilega að mér, sem hef átt kost á að nema þessa speki í næstum 15 ár. ~ Ekki Vantar mig viljann til að sjá þig og þína, en eg ímynda mér, að eg hafi aldrei dáð í mér til að setja það í verk að fara norður. Eg hef aldrei farið yfir vatnsfall, því síður langferð, og eg er nú þar fyrir utan pláguð af gigt í hægri öxlinni og síðan get varla þolað að klæða mig á morgnana. Gestalaus verður þú samt ekki í sumar, því í almæli er, að stiftamtmaður vor ætli endilega norður til þín og kannske jústitsráðið. -- Þegar fyrsta skipið kemur, ætla eg að senda þér fréttablað með ferðum. Drottinn annist þig og þína alla æfi. Þín af hjarta elskandi

I. J.

Er Br[rynjólfur] hefur fengið 2 börn, svo vart mun hann klerkur verða.


