
<meta-info>Guðríður Magnúsdóttir til Finns Magnússonar</meta-info>
<meta-date>Oddgeirshólum, 25. desember 1846</meta-date>
 Hjartkæri góði bróðir!

Ástsamlega og innilega þakka eg þér alla þína sífelldu bróðurást og dyggð, hvar á meðal eg tel þínar kröftugu viðvaranir við Gísla Jóhannessyni. Við það, sem þú skrifaðir okkur af honum í vor, var Sigríður mín fyrst af alhug frá horfin að vilja nokkurntíma heyra honum til eins og ektakona. En það var ekki heldur fyrri, svo þú sér af því ekki er tyllt í stúlkuna tryggðinni, þar sem hún tekur henni. Það er þá, bezti bróðir, næst guði þér að þakka, að hún er laus við Öll þau vandræði, sem af því hefði hlotizt, ef hugur hennar hefði ekki slitizt frá honum, frá því fyrst að þú fékkst honum ekki bréfið, sem eg skrifaði honum til svars upp á bréfið, sem eg las frá honum til Steindórs míns sáluga, svo við Sigríður mín megum segja af því, að guð gefur þeim mikið gott, sem eiga góða menn að, þó þeir séu í Öðrum löndum. ›

Nú get eg sagt þér þau gleðitíðindi, að Sigríður mín er nú trúlofuð ættbróður sínum, síra Jóhanni Briem í Hruna, með hennar ljúfasta vilja. Áður var hún búin að neita fjórum, því hugurinn var hjá Gísla einum, þangað til þér vannst að umbreyta því hjá henni. Þegar hún í fyrra seinast afsagði frænda sínum frá Heiðarbæ, sagði hún við mig: Það er fallegt til afspurnar af mér, ekki tvítugri stelpu, að eg skuli neita bæði lærðum mönnum og ólærðum og hverjum náskyldum frænda mínum eftir annan, eins og eg þykist öllum mönnum of góð. Eg ætla ekki að vera að þessu lengur, heldur skal eg taka því, sem mér býðst næst, ef það verður við unandi. En eg vona alltaf að guð gefi mér styrk til að segja já, þegar það er hans vilji, að það fái framgang. - Á síra Jóhanni hafði hún betra geð en öllum mönnum öðrum, frá því hún heyrði hann prédika og taka sig og hina prestana til bænar, þegar hann var vígður, áður en þeir sama daginn voru til altaris. En ekki sá hún hann fyrri en í sumar í Reykjavík, í búð hjá Biering. Sagðist hún hafa spurt stúlku, sem með henni var, hver þessi maður Væri. Hún sagði það væri síra Jóhann frá Hruna, og er hann sá fyrsti og einasti, sem eg hefi heyrt hana segja að Væri fallegur maður, að frátekinni myndinni þinni. Það er nú ásett, að eg fari með henni héðan í vor eða í sumar, til að verða hjá henni í horninu. Eg ætla ekki og skal ekki verða hjá þeim forvitin eða hlutsöm kerling, eg veit af reynslunni á öðrum kerlingum, að þær með öngvu geta komið sér verr en því, og með því hafa þær tapað þeirri litlu virðingu, sem þær þó annars kannske hefðu getað áunnið sér. Þetta er mér því hægra að enda, sem hvorugt hefir nokkurntíma verið mitt lundarlag eða náttúra. Þó nú að guð leggi það mótlæti á okkur Sigríði mína, að síra jóhann deyi áður en að þetta færframgang (því við hverju er að búast öðru fyrir mér, sem sýnist að vera úrskurðað að sjá á bak ástvinum mínum) er samt mikið fyrir mér unnið við það, sem orðið er, því eg hefi heyrt Sigríði mína þrisvar gjöra það heit, að með hverju helzt móti, sem þetta forhalist, skuli hún lifa og deyja ógíft. En eg þekki svo Sigríði, að eg þarf ekki að óttast, að hún gangi á bak þeirra orða sinna og endi þau ekki. Svo hefir guð gjört og gefið mér Sigríði, hún er of góð til að giftast öðruvísi en vel. Eg þakka þér, bezti bróðir, fyrir það, sem þú ætlar að skrifa Egilsen minna vegna Viðvíkjandi því, að skólabræður míns ógleymanlega Steindórs hafa auðkennt leiði hans. Það er svo gott eg get ekki kosið á það betra. Von er þó Steindór sé mér ógleymanlegur. Þú nefnir hann aldrei öðruvísi en þér ógleymanlegan, sem ekki þekktir hann af öðru en bréfunum, sem hann skrifaði þér. Við finnumst öll á feginsdegi, þangað til gleðji guð okkur með sjálfum sér. Þess biður þín elskandi systir Guðríður Magnúsdóttir. 
