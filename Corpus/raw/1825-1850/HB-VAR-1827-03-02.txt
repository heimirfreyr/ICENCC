

Bessastöðum, 2. marz 1827.

Elskaði góði bróðir! 

EG lifi við þá von, að forsjónin hafi leitt þig farsællega og að þú sért heill á hófi, og því sezt eg niður að tala við þig í anda fá orð. Fyrst er þá að þakka þitt góða bréf í haust með þeim félögum Páli og Eiríki. Fréttalaust er af fósturlandi, veturinn blíður og snjólaus, fiskirí í meðallagi, engin stórslys, enginn merkilegur dáinn. Mér og mínum liður sem stendur þolanlega. Börnin mín eru öll frísk og fer þeim fram eftir aldri. Kristín er að geðslagi og ráðlagi eftirmynd móður vorrar, öll mega þau heita góð börn og óskemmd ennþá. Heilsa mín er betri og gleð eg mig Við það, -~ en að því slepptu er eg nú södd lifdaganna. Skólakosthaldið gengur að vana slysalítið. - Úrið þitt er hér. Það gengur alltaf rétt vel og hefur gengið lengi. Auðnist þér að koma til vor aftur, mun maður minn vissulega senda þér bæði úrið og hringinn. -- Svo nærri hafa nú fyrra vetursins óttalegu atburðir gengið mér, að eg hef hreint misst mitt hálfa minni og geng oft margar ferðir og get stundum ekki munað samt, hvað eg hafði ætlað að útrétta. Þó gleymi og aldrei þér. Er það satt fólk segir þú komir til Suðurlandsins? Eg þori einskis að óska, því köld eru sögð kvenna ráð. Drottinn veri þín og þinna aðstoð alla æfi. Þig þráir til dauðans þín af hjarta elskandi systir

Ingíb. Jónsdóttir.


