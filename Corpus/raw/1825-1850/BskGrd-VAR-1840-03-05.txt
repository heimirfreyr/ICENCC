

Görðum, 5. marz 1840

Við höfum nú hugsað okkur við Finnur litli að verða ei eftir af póstinum eins og í vetur, og það held eg okkur takist þegar við byrjum svona snemma, því vist biður vestanpósturinn þess, að skipið leggi úr höfnum, ef svo fer sem vant er. Allt er héðan tíðindalaust að kalla nema sviplegt fráfall kammerráðs Tvede, hann dó 1.  rn. úr öngviti. Bóla hefir verið að áreita oss hér, þó einir þrír séu úr henni dánir hér í sókninni. Hún varð skæðust á Suðurnesinu fyrir og um jólin. 40 eru sagðir úr henni dánir þar, og er fólk í sóknunum ekki meir en circa 750. Í Reykjavíkursókn eru danir að sagt er nálægt 20. Hún er ei skilin við oss enn, þó leggjast nú fáir, og þeir sem legið hafa eru að hressast. Mér þótti það gaman, sem skrifar um þig, að þú lézt þig sjálfan og konuna ekki vaccinera, en alla aðra á heimilinu, vegna þess að við hérna fórum aldeilis eins að. Við höfum sloppið frá bólunni hingað til, en Þrúður og Högni karl hjá mér held eg hafi fengið hana, þó hvorugt mikla. Karlinn hafði fengið þá réttu bólu áður, og það hefir verið haldið jafnvægi hverrar beztu vaccinationar. Ekki lá þessi karl nema 3 daga, Þrúður fram undir viku, en hvorugt þeirra verður bólugrafið. Finnur litli er alltaf frískur, hann var revaccineraður, en engin vera var í þeirri bólu, sem út kom á honum; menn hafa ekki verið vandir að þessháttar í vetur. Hann les nú Hómer í krafti og segir eins og satt er, að hann sé auðveldari en Virgilius; við 6. bók af Iliaden lauk hann í morgun, en yfir þá 5. var hlaupið, og registrið í annari bókinni yfir kappana, er fóru til Troju, og þeirra skip. Mathematikin er nú að bögglast fyrir oss. Hún er Víst auðveld fyrir sum höfuð, en ekki er mitt svo gjört, og getur skeð af því, að eg aldrei hefi fengið tilsögn í henni, því lítið hjálpaði oss forðum Wolf og Völdike. Eg ætla nú, þegar póstskipið er farið, að fara að bera niður á geometrien með Finn, í aritmetik er hann góður, nema hvað þær mörgu variationer með forholdene kunna að gleymast. Þú segir það muni þurfa að setja í hann kjark og anda; eg er nú á þeirri meiningu, að það komi af sjálfu sér og jafnvel verði ekki inoculerað nema kannske af lífsins atburðum, að minnsta kosti skal mikið lag til þess, eigi ekki að fara verr en illa. En hugur vex af sjálfu sér með framför sálar og líkama. Ekki veit eg, hvort Finnur hefir vaxið, en heldur sýnist mér hann hafa þroskast, og heilsulegur er hann að sjá, góður að hlaupa, því þeir drengirnir hlaupa stundum með hesti mínum að Bessastöðum og inn í fjörð, og er það víst, að jón þolir það síður en Finnur, og helzt tek eg eftir því, að Finnur er beztur seinast. Hvað sem þú gerir við F inn í sumar, þá verður þú að lofa honum að sjá þig og móður sína, og ekki láta hann ætíð kúldast við stúderingar. Þú veizt hann er velkominn bæði hér og í Laugarnesi, og ættu þeir Vilhelm og hann lund saman, svo veit eg Finnur gæti haft gott af því að lesa með honum. En eg er hræddur um Vilhelm sé ekki við allra skap; bótin er þá, að hinn er lempinn. En eg aetla ei að vera að masa um þetta. Eftir þinni ávísun legg eg hér inn reikningsblað. Skinnhúfu, sem Finnur brúkar, hefir amma hans gefið honum, allt annað stendur á blaðinu. Sjálfur keypti hann fyrir sína peninga Arnesens lexicon. Eg hefi boðið honum skildinga þegar hann vildi, en hann segist ekki þurfa þeirra, og ekki veit eg til hann hafi keypt hið minnsta. Eg laet minn náunga hafa fyrir að skrifa þér tíðindin héðan og enda með beztu kveðjum.

11. marz. Eg var einhvernveginn svo framsýnn að skrifa þér þann 5.  m., en þann lagðist eg, og þó eg sé betri en eg var þrjá fyrstu dagana, er ekki góður, og sú veiki, sem mig heimsótti, kallast hér bóla, og vil eg við engan þrætast á um nafn. En mikið hæg veiki hefir hún orðið mér, ryk í höfði og óstyrkur í kroppnum, samt lystarleysi til alls. Þetta er kvillinn. Við urðum báðir veikir sama daginn Finnur og eg. Honum gaf eg brekvands portion strax, og hann var góður daginn eftir. Eg brúkaði sama meðal tveim dögum seinna og er ekki klár enn. Máske eg sé nokkrum árum eldri?


