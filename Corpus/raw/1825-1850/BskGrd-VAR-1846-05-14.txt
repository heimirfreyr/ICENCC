

Görðum, 14. maí 1846

Þessi dagur er mesti rósemdardagur í Görðum, því enginn fer héðan og enginn kemur hingað til veru á þessum degi; mér þykir þá ei af vegi að skrifa þér nokkrar línur, þar eð óvíst er, hvernig á mér kann að standa seinna, þegar skólapiltar fara að halda heimleiðis, nema hvað eg sé fyrir, að um það leyti verður hátíðin harla nærri.-

Eg þarf ekki að skrifa utanlandsfréttir, enda veit eg engar merkilegar, því allt er orðið fullt af skipum kringum þig. Hvort prinsinn kemur eða ekki tel eg óvíst. Einhver fursti frá Þýzkalandi er væntanlegur til að skoða Heklu, en Hekla er doðnuð, þó hún sé ekki aldeilis dauð. Biskupinn tekur vígslu á uppstigningardag. Konráð og S. Melsteð skulu vera orðnir adjunctar við skólann og Scheving overlærer. Hann er búinn að taka sér hús í Rvík, gömlu biskupsstofuna. Frú Vídalín dó ll.  m., til að gefa honum rúm. Í skólanum eiga ekki að fá rúm næsta vetur fleiri en 40, því rúmföt vanta. Dr. Egilsen skrifaði mér vísu, sem svo hljóðar:

Láti þeir mig í lektors stað, listamennin fróðu,

þá er hverjum auðséð að ekki er völ á góðu.

Rektor var hann ekki þá orðinn. _ Hér syðra er nú gott ár, veðrátta bezta og mikill afli. Mislingar eru komnir í Hafnarfjörð, hvað sem þeir nú eiga að afreka. Það sem er af þessu ári hefir næstum enginn dáið í mínum sóknum og líka mikið fáir fæðst. Robb er nú dáinn í Reykjavík og fleira fólk. Við komum hér á eftir. - --


