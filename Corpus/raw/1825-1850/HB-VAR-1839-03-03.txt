

Bessastöðum, 3. marz 1839.

Minn bezti bróðir!

TAKTU nú sem oftar móti mínu innilegasta þakklæti fyrir þitt ástríka bréf með póstskipi samt því fylgjandi eplakassa, en einkum og sérdeilis fyrir góðvild þína við Grím. Það verður það sem eg aldrei fæ þér goldið. Þú heldur Gr. verði maður. Eg læt þig ráða því. Eg held þú hafir meiri sálar langsýni en mér var gefin. Það er orðið illt við mig að fást. Eg trúi sjaldan fyrri en eg tek á. Þeir byrja margir vel. En að setja botninn í með sama, það þótti nauðsynlegt á fyrri dögum. Nú finnst mér það mæla fram með fáum. - Þú fórst nærri með eplin. Sú góða eða fína sort hélt sér ekki. Þau skemmdust flest meira eða minna, en hin héldu sér miklu betur, þó hefðu fáein dálítið látið á sjá. Lifi eg til sumars, sendi eg þér eitthvað af sokkum. Þó eg verði dauð, koma þeir samt.

Eg óska þér til lukku, að þú ert húseigari orðinn, og er það ein sú hollasta eign, og er í þessu munur á okkur, því ekkert hús á eg, sem í get verið. - Þolinmóður ert þú að sækja, og ekki gæti eg leikið það eftir og finnst mér það meir eftir mínu skapi að hætta að beiðast þess, sem ekki eru líkindi til að veitist, og hver veit það, hvort betur fer þó breytt sé. Það vona eg, að Ch [ristj án] hafi komizt klaklaust til þín aftur. Hann var hér hjá oss um tíma. Bauð eg honum vetrarvist. Hefði mér þótt það gaman, að hann hefði séð og heyrt með eigin augum og eyrum, hvernig til gengur á Fróni. -- Nú er Sunnanpósturinn þá hættur. Hver orsök er, veit eg ekki.

Hér er nú mikið harðurvetur og soddan sultur og seyra, að eg man ekki slíkan í tuttugu ár, hetl og umgangur fjarskalegur, og eru margir af þessum aumingjum magrir orðnir. Varla  eg, að eg má fæða stundum 5 og sex á dag. Komi ekki bráðum hjálp af sjónum, skil eg ekki að fátækir lifi. - Fáir merkismenn deyja, nema frú Sveinbj örnsen dó í nóv. af tæring. Það mæðutilfelli er skeð, að sr. Þ[.orsteinn] Helgason í Reykholti er orðinn hálfringlaður. Er það mesta mótlæti fyrir náunga hans, og yfir höfuð var að honum mikill mannskaði. Galinskapur hans lætur sig helzt í ljósi af þeim óteljandi plönum, sem hann hefur í höfðinu. Menn segja hann hafi verið sinnisveikur í fyrra, og Innn þetta föðurarfur hans, þó slæmur sé.

Skruggu sló niður í Ólafsvík á óladaginn og braut dekksbát kaupm. Clausens og er það nýtt hér á landi. Jarðskjálftar eru fyrir norðan við og við.

Töluvert held eg að ástand fólks hafi versnað í ár þar kaupstaðaskuldir hafa vaxið svo feikilega. Líkast er, að meira þurfi til að rétta okkur við en ráðagerðir höfðingjanna. Eg held við þurfum gott árferði og þolanlega höndlun, ef duga skal. - Þú segir eg sitji nú heima, og er þá ekki ólíklegt að mér leiðist. Mín börn sé eg ekki nema einu sinni á ári. Þín börn eru alltaf kringum þig. Eg vona þú hafir verið í ráðum með Grími í því, hvaða vísindagrein hann tekur fyrir sig, að taka þá, sem hann gæti haldið fast við, en hlypi ekki úr einu í annað. - Mér líður rétt við það gamla. - Guð annist þig og alla þína og gefi þér|heilbrigði og ánægju óskar þin af hjarta elskandi systir

I. J.


