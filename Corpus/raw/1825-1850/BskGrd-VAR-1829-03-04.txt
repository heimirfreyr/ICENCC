

Görðum, 4. marz 1829

Þegar maður er farinn að skrifa bréf, getur maður varla hætt aftur svo lengi sem nokkuð bréf er óskrifað af þeim, sem þá er í vændum að skrifast eigi, og því fer eg nú til, mitt í póstskipsbréfaannríkinu, að þakka þér fyrir tilskrifið með þínum pósti. Ekki veit eg samt nein tíðindi, sem séu frásöguverð, allra sízt hér í nánd. Það má heita að rólegt sé í ríkinu nema hvað það rætist: Með skónálum menn skera útlendum skúfa og brúka hrafns úr endum. - Svoleiðis heyri eg sagt, að assessor Thorarensen sé að skerpa þennann móti sínum justitiarius útaf þessa athugasemdum við hans forslag til einhverrar pólitie forordn. fyrir Ísland, sem þú munt hafa séð. -- Veðrátta er svo góð hér, að eg trúi farið sé að grænka. Hér hefir orðið vart við jarðskjálfta, en austur á Landi og Rangárvöllum varð svo mikið af honum, að 8 bæir hrundu meir eða minna, 2 gjörsamlega. Eitt barn skyldi hafa dáið undir veggjum við það tækifæri. Kvíðir nú margur, skyldi þetta boða eldgos í nánd.

Ekki get eg sagt þér með neinni vissu hvað gengur með sölu æfi jóns Eiríkssonar; þó má eg segja, að töluvert er af henni selt með tilliti til þess, hvað hún kom seint inn. Dóma þeirra lærðu hefi eg ekki heldur heyrt svo eg nú muni með vissu nema þetta einasta: að hún væri skrifuð með of mikilli vareygð, svo menn sæju ekki fullkomlega ásigkomulag hluta þeirra, sem þar gafst tilefni til að nefna, meira man eg ekki til.

Mikill maður er nafni minn. Haldi hann áfram með það svo lengi sem hann getur, og þó þetta ytra sé líkast gyllingu, þá er það ekki að forsmá, allra sízt ættu verslegir menn að gera lítið úr því, sem þessum heimi tilheyrir; það væri heldur gjörlegt fyrir mig og mína líka.

Með skólapiltum í vor færðu bikarinn að eg held, þá verður og nokkuð komið til að láta í hann. - --

Eg er farinn að heyra norðan og vestan, að eg sæki um Hitardal, og furðar mig stórlega; en í dag hefir sra jón Matthíasson innsent ansögningu um brauðið. Nokkrir trúi eg séu komnir áður af norðri og vestri.

Stiftamtrnaður hefir gefið út nytt lóðsinstrux, sem lóðsum líkar ei vel. Launin eru rífkuð eitthvað dálítið, en hert á þeirra skyldum; meðal annars eiga lóðsar héðan af að hafa flagg og rauðan dúk í segli, halda lærisveina og brúka að minnsta kosti fjögurra manna far fyrir lóðsskip.

Og nú man eg ekki meira. Kona min biður innilegast að heilsa og óskar Árna litla, að hann sofi eins vært og eg á vanda til. Og vertu nú sæll.


