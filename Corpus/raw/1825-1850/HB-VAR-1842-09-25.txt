

Bessastöðum, 25. september 1842.

Hjartkæri bróðir!

MEÐ seinasta Suðurlandsskipi verð eg að láta þig sjá, að eg er ennþá tórandi. En með stúdent nokkrum Thorarensen sendi eg þér fyrri í

sumar dálítinn miða og fylgdu honum sokkar. Vona eg, að þessu hafi hann komið til skila.

Sumarið hefur verið vott og kalt, nýting í lakara lagi. Norðanlands hefur verið betra, einkum í Eyjafirði og Þingeyjarsýslum. Enginn hefur, það eg veit, dáið af merkismönnum nema sr. Pétur gamli á Viðivöllum.

Ekkert rekur eða gengur með skólann, ekki enn farið að leggja einn stein í grundvöllinn. Þykjast flestir vissir um, að skólinn verði að vera hér ennþá næsta vetur. Þykir mér það ill fregn, því maður minn hefur lofað stiftamtmanni að vera við skólann þangað til hann fer burt, þar ekki sé lengra eftir, svo það er hér um bil víst, að við verðum að vera hér næsta ár, hvernig sem þá fer. Eg vona hálft um hálft að sjá þig að sumri, því nú sem stendur er eg í sömu villu og þegar eg skrifaði seinast og get ekkert sagt, nema að eg vil í því, sem í mínu valdi stendur, gjöra þér að skapi. En það, sem í mínu valdi er, er harla lítið.

Ekki hef eg orðið vör við að maður minn hafi skrifað þér, svo eg er hrædd um það dragist undan þangað til með póstskipi. Það er eg hrædd um, að maður minn verði tregur að taka sig upp héðan, en heyra máttu hvað hann segir. Þangað til verður þetta svona að vera.

Mikla mæðu hef eg af Gr[ími]. Nú er hann farinn að semja stríðsrit. Eitt er komið út og eitthvað segist hann ennþá hafa á prjónunum. Óttast eg, þar eð hann er byrjaður á þessu, að hann viti sér ekkert hóf og hætti nú ekki þessum leik fyrr en hann er kominn í skömm og ógæfu. Viltu nú ekki gjöra svo bróðurlega og vara Gr. við þessu. Eg get ekki beðið aðra en þig. Af þeim Íslendingum, sem eg þekki, hefur Gr. engin kynni og mundi líka gjöra lítið úr þeirra ráðum. En þótt þú nú ekki bænheyrir mig, þá reiðstu ekki, þó eg hafi flúið til þín með þetta. Varla býst eg við' að Gr. korni, þó við höfum boðið' honum það". -- Heilsaðu öllum þínum frá mér. Drottinn veri þín hjálp og aðstoð alla æfi. Þín af hjarta elskandi systir

I. J.


