

Reykjavík, 21. júlí 1849

Það er auðráðið af dato þessa seðils, að ekki er þingið að sönnu úti, en farið samt að þokast nær endanum. Commissarius er ekki kominn, einasta hefir hingað frétzt, að hann kom til Kristiansands með brotnar stengur og bogspryd þann 26. júní, átti kost á að komast hingað með því skipi, sem færði hingað þessa fregn, en það ráð var ekki tekið. Fyrir hann hefir stiftamtm. mætt á þinginu; en næstliðna viku hefir hann látið assessor Kristjansen mæta fyrir sig sem aðstoðarmann vegna síns annríkis, því fyrir 20. næstk. mán. vill hann héðan komast. ~ Um aðgjörðir þingsins vil eg ekki skrifa, mér finnst þær litlar og ómerkilegar, undir eins og viðurkenni, að enginn þingmanna hafi á þinginu verið ónýtari en eg. Það eina, sem eg get hrósað mér fyrir, er það, að eg hefi ekki gert illt, sem nærri má geta, þegar eg hefi ekkert gjört. - --


