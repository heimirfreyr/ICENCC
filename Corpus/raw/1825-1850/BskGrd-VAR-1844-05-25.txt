

25. maí 1844

Það er ekki svo oft sem eg veit af tækifæri til að koma línu til þín, að vert sé að sleppa því. Nú veit eg til að skólapiltar fara að tvistrast, og það fyrir tímann, því sjúkdómur heimsótti skólann, svo öllum var gefið burtfararleyfi af stiftinu þann 22. þessa mánaðar, og examen var ekki haldið nema dimittendorum, því sjúkdómurinn hafði ekki snert þá, og það kalla eg nærgætni, af ekki meiri vitnáttúru en sjúkdómsins er von að vera; hann sneiddi og hjá þeim, sem voru óreglulegir til kennslu á Bessastöðum, vegna þess að hann vissi, að þeim reið á að láta yfirheyra sig um þessa daga, til að þeir gætu snikt sér út vitnisburð skólans kennenda um þá nú þegar fengnu speki. - Það varð að ganga undir álit læknisins þetta vandræði, og hann hélt ráðlegt að sleppa skólapiltum án yfirheyrslu, enda var það líka gjört; svo mér varð að orðum við biskupinn: Gömul regla var það, en ekki nema um holdsveika: Farið og sýnið yður kennimanninum. En hvað gilda kennimenn á vorum dögum? Annars gat eg vitnað nokkuð um þessa veiki, ef eg hefði viljað, en eg Vitna ekki óstefndur, þegar eg líka veit að það þýðir ekkert.

En nú er minn vitnisburður kominn í hámæli, svo óhætt er með hann að fara. Piltar, sem guðsorð í lektors munni er leiðinlegt, þeir vilja bola lektor frá skólanum, vilja honum til þægilegheita stranda í öllu, sem hann átti að kenna, en svo gengu 8 úr skaftinu og vildu ei vera með hinum, og þá urðu allir snögglega veikir nema dimittendi og irregulares, og sé þetta ekki morbus scolasticus, svo þekki eg ekki sjúkdóminn. Skóla er ekki sagt upp, því áður en dimittendi urðu yfirheyrðir, var hinum leyft að fara, svo skólinn á Bessastöðum endar nokkuð snubbótt, ef hann kemst í Reykjavík í haust, eins og eg held föðurlandsvinirnir vilji helzt fyrir hann kjósa. Þar er máske von um, því nú er farið að leggja grundvöllínn af norskum múrsveini, sem kominn er inn til þess starfa, er þó skal segja, að til þess muni þurfa tvö ár að gjöra hann almennilegan. - Nú ekki meira hér um.

Um alþingið hefir þú frétt. Ekki fær þú þá æru í sumar að fá heimsókn af Bardenfleth, hvers móðir í Jyllandi heitir sú almáttuga, - þá er að líkindum eitthvað varið í hennar efnilegasta son! Þú veizt að protestantiskir prestar eru i ætt við Gyðinganna spámenn og hafa þetta fyrir höfuðreglu allra orða og verka: Óttastu guð og gjörðu hvað rétt er, en prútta ekki um þá almáttugu menn, og enn síður um þeirra almáttugu mæður. - En eg hætti þessu masi í þessum flýti, þar eð skólinn uppleystist fyrr en varði og á morgun er hátíðisdagur. En eg verð samt að minnast á Finn litla. Hann hefir skrifað mér, að til artium hafi hann fengið haud og þó í betra lagi. Til annars examens er sagt að karakterinn hafi og verið haud. Nú, herra guð! Betur hefðum vér viljað að þetta hefði gengið; það er þó minnkunnarlítið af prívatistum, sem nú hafa opinionem móti sér, eins og skrifaði þér, þegar þú komst Finni hingað. Og þó gafst mér tækifæri til að skrifa enn skorinorðara um þetta efni í haust til stiftisins, þegar það kunngjörir mér bréf Directionarinar, að eg ekki leyfislaust megi dimittera hér eftir. Meðal annars skrifaði eg, að nú í 40 ár hefði ég dimitterað leyfislaust og enginn af þeim dimitteruðu hefðu orðið reject, sem vor lærði skóli gæti ei hrósað sér af og máske enginn í ríkinu. Og vertu nú sæll. Skrifi kona mín, þá verður það betra en þetta bull, en annars biður hún innilegast að heilsa.


