

Görðum, 25. sept. 1844

Núna kl. 12 meðtók eg þitt elskulega tilskrif af 14. og 16. h., sem eg eins og það fyrra í sumar þakka ástsamlegast. Nafni minn er nú tápmeiri í útliti en hann var þá eg sá hann næst, og þykir mér það vottur þess, að hann einhverntíma verði öflugur maður eins og Finnur var og verður, ef heilsan leyfir. Allt hvað nafni minn þarf með og við getum af hendi látið er víst, og þar á meðal hirzla fyrir hann að geyma í sitt dót í vetur, sem Sveinbjörn segir hann þurfi.

Hvað lektor gerir við Sveinbjörn veit eg ekki, ei heldur hver hans heitmey er, nema það sé bústýra lektors, Elín, barnsmóðir sra Hendriks. En svo mikið er víst, að Sveinbjörn fær ekki Hvanneyri, því hún er veitt sra Jóni Sveinssyni, áður presti í Grímsey.

Stellurímur eru prentaðar og aldeilis eftir handriti höfundarins, nema hvað viðlíka prentvillur eru í þeim og því sem sekreterinn hefir látið prenta. Sex arkir hafa verið prentaðar í sumar, og þykir sekret. það litið til inntektar fyrir stiftunina, meðal hverrar útgifta það telst, sem kostaði að flytja prenttólin frá sandinum í Rvík (þangað flutti sekreterinn það gratis) og uppí gömlu Bergmanns stofu, nl. 60 rd.

Skólinn er að vaxa. Þakið kemst líklega á hann í þessum mánuði. Það, sem komið er af þakinu er sagt leki nú strax, og margt er talað um, hvað mikið sé búið að betala í verkalaun þeim sem þar hafa unnið að; meðal annars kostnaðar hefir verið grafinn nýr farvegur fyrir lækinn, svo farvegurinn yrði beinni frá tjörninni og niður fyrir skólahúsið. Þar á bærinn að taka við. En heyrzt hefir, að bærinn ætli að protestera, og svo verður þetta verk annaðhvort að heita hálfgert eða lenda á skólakassanum, sem þó mun vera farinn að grynnast. Menn ætla að byggingin muni kosta svo sem 30 þúsund rd, þar af má ráða, að hann, sem gerði ráð fyrir að byggingin mundi ei kosta meira en 14, er ekki infallibel í reikningum, þó hann sé það í öllu öðru og geti ei séð þá réttu auga, sem höfðu þá einurð að segja honum, að honum gæti yfirsézt. Nú, hér um er ekki að tala, en hraparlegt er, hvað ólánlega oss tekst með vora tilbreytni.

18. þessa m. var haldið kjörþing fyrir Gullbringu og Kjósarsýslu. 81 komu af valmönnum (120 áttu að koma). Þann dag var mesta óveður, svo eg sat heima. Gullsmiðurinn er orðinn vor alþingismaður, og vara alþingismaður bóndi á Vatnsleysuströnd, Guðmundur Brandsson. 24 völdu Thomsen, 23 hinn. Þeim næstur var eg með 22 stemmer, og hrósaði eg happi, að það fór svo heiðarlega að eg slapp, því ekki er fögnuður að vera á slíkum þingum fyrir mig. Á morgun á að velja alþingismann fyrir Reykjavík. Þeir í staðnum vildu fá landfysikus, en hann hefir afsakað sig og líklega réttilega, þegar kóngur hafði kosið sér hann suppleant, svo nú verða þeir þar innra að kjósa Thorst. Kúld.-

Hér er talað um að sækja aetli um portnersembætti við skólann Sívertsen litli og Jóhann Pétursson, bróðurson Madme Símonsen. Það er ekki ofætlun fyrir Bardenfleth að útvega embættið þeim fyrrnefnda. Hann er ogsvo búinn að gera sig meriteraðan með því að geyma í tómu pakkhúsi skólarúmin og glugga fyrir 10 rd um mánuðinn. Dálítið kaup fékk hann líka fyrir það, að skólaviðirnir lágu á mölinni hjá honum svo sem viku tíma.

Nú man eg ekki meira af tíðindum, nema ef það skyldi vera sú saga, sem hér gengur, en ekki á Seltjarnarnesi, að Kristjansen, constitueraður sýslumaður í Skaftafellssýslu, sé trúlofaður dóttur landfysikus, og eru nú þessháttar tíðindi rétt til þess að kona skrifi þau konu. - Skagfjörð gamli er nýdáinn. Það var þörf á, að pension léttist af prentverkinu in statu qvo. - Nylega var fundur í voru bókmenntafélagi. Herrarnir ytra höfðu samið ný lög fyrir félagið, vér gerðum þar við athugagreinir, og með þeim gáfum vér leyfi til að lögunum yrði umbreytt eftir þeirra uppáslætti þar ytra, en annars ekki. - Þú tæptir á í bréfi til min í sumar, að öll kvæði Eggerts gl. væru ekki prentuð. Hvar er þau að finna?

Blessaður vertu, kom þú á alþingið, þá sé eg þig einu sinni enn, það er að segja, fái eg ekki forföll. Kona þín getur verið með á þingið, systir hennar segir eg skuli ekkert hafa á móti því. Þetta eru annars manna dæmi að hafa konu með á þing; seinast ætlaði eg með konuna á þing, 0: kjörþingið, og fór nógu vel; við sátum bæði heima þangað til daginn eftir.

Vertu lofaður fyrir byggingu Brimilsvalla og 45 rd afgjald fyrir liðið ár. Ó, að eg ætti hálfa Vestfirði og þig administrator!


