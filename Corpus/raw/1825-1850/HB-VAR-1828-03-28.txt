

Bessastöðum, 28. marz 1828.

Elskaði bróðir!

ÞAR pósturinn stendur nú ferðbúinn, sezt eg niður til að tala við þig dálítið í anda, einasta til að láta þig sj á, að eg lifi ennþá með hyski mínu.

Hér er nú árferði gott, vetur því nær snjóalaus, lítil frost, en geysi austanstormar voru oft í janúar. Stórflóð merktust hér 2, það fyrra í desember, það seinna þann 19. jan. Þau brutu og brömluðu nokkur skip, byrgi og túngarða við sjávarsiðuna. Fiskur er hér kominn, því margir hlóðu í gær. Sunnan með fiskast líka.

Frú Steinunn á Hlíðarenda fór í febr. veg allrar veraldar. Hérna dó líka fyrir stuttu merkiskona af bóndastétt. En eyfirzk var hún samt að ætt. - Mér _og mínum líður þolanlega. Þó hefur heilsa mín í vetur verið í lakara lagi, helzt síðan í nóvember, þó fékk eg rétt að raunalausu mikinn blóðspýting, en smáskánaði svo aftur. En það fínn eg samt á mér, að brjóstið dugir ekki og svíkur mig líklega þá minnst varir. -- Börn mín lifa öll frísk. Þau eru öll að bera sig að læra dálítið, og heldur sýnist mér þeim fara fram en aftur, þó að seigt og fast gangi. - Hvað búskapinn snertir, þá er hann rétt við það gamla. Við höfum æði margt fólk, sem upp á vissan máta hangir af þessu harmabrauði, skólahaldinu. - Póstskipið lagði af stað þann 15. marz. Það hafði bezta vind fyrstu dagana, eftir því sem sjómenn sögðu. Stríð var mikið milli póstskipherra og þeirra höndlandi út af vöruútflutningi, svo Iagavitringarnir urðu að' koma þar í.- Hjálmarsson klerkur ferðast nú norður til ykkar aftur, það er að segja þegar hann er tilbúinn. Mælt að hann hafi ekki verið allskostar ánægður með þá Víkingana. - Sumum hefur hann kennt latínu, sumum þýzku, nokkrum íslenzku og flestum eitthvað.

Að endingu óska eg þér allra heilla, bið þig að heilsa innilega frá mér konu þinni og börnum, og er alla tíma þín heittelskandi

I. J.


