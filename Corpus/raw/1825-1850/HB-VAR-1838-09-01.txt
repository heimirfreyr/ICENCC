

Bessastöðum, 1. september 1838.

Elskaði bróðir!

ÞÚSUND þakkir fyrir þitt ástríka bréf með vorskipinu. Það sýndi mér það sem mér þótti mestu varða, að þú varst lifandi og hefur þolanlega heilsu.

Bágt er, að þú ert húslaus enn. Ég hef nú samt þá von, að úr þessu rætist. Við getum fundið, að allt að þessu hefur þó ávallt greiðzt úr okkar vandræðum, svo vona eg að ennþá verði. -Óvænt kom mér ánægja sú, að sjá Ch[ristj án] hér hjá oss. Okkur lízt vel á hann, og mun hann vissulega vera með þeim efnilegustu ungu Íslendingum. Eg hef beðið hann að segja þér fréttir allar, því aldrei er eg latari og ónýtari en þegar til þeirra kasta kemur að skrifa fréttir. -~ Nú, svo fór að Rauður kom, stór og falleg skepna. Maður minn hefur tekið hann til sín, svo nú er allt klárt og kartað.

Ekki get eg meint, að menn séu daufir til skaða hér inni, því það er þó mála sannast, að margt er haft fyrir stafni, nefnilega að flytja skólann í Rvík, upprétta nytsamleg félög, leggja brýr á stóru vatnsföllin og fleira, sem eg man nú ekki. Um skólaflutninginn semur þeim ekki. St[iftamtmaður] vill flytja hann, Sveinbjörnsen og assesor Jónassen og sr. Helgi fylgir honum í þessu. Biskup er á móti flutningnum. Stiftprófastur Helgasen og landlæknir Thorsteinsen eru á biskups máli, -- amtm. Thorarensen ætlar og svo skrifa eitthvað á móti. Hamingjan má vita, hvernig endirinn verður, þar þeir ekki geta orðið á eitt sáttir. Þeir skrifa nú þvert hver á móti öðrum. Sv[einbjörnsen] segir æskilegt að hann sé fluttur, stiftpróiastur og landlæknir það sé ógjörningur að flytja hann. Ekki neita eg því, að mig langar til að hann fari, svo eg losist með einhverju móti. Þetta þoli eg ekki lengur.

Mér líður við það sama. Þó hefur í sumar bætzt á vanmeti mín slæm augnaveiki. Mér batnar dálítið í millum, svo tekur þetta sig upp aftur. Það er ekki ólíklegt svefnleysi, sem eg hef átt vanda til, hafi verkað ónotalega á augu mín.

Sunnanlands hefur verið bezta sumar, hönd-lan hin bágasta, dýrtíð í meira lagi. Skippund af fiski hefur borgazt með 10 rd. i silfri. Korntunna hefur kostað sjö dali í silfri. Steinkol og tjöru vantar.

Amtmaður Thorarensen brá sér suður á lestunum og hefur honum heldur farið aftur að útliti síðan norður kom. Hann ferðaðist líka austur um land til að hitta nágranna sína. Ekki get eg munað að neinn merkismanna sé dáinn.

Þess minnist eg ekki, að eg hafi bannað Cr[ími] að heimsækja þig. En hefði eg verið fullviss um, að hann mundi gjöra sínar sakir svo sleitulega sem hann hefur gjört, þá var eg vís til að biðja hann að trana sér ekki framan í þig. Dóttur þinni elztu hef eg skrifað seðil dálítinn og lagt hann innan í hjá Gr[ími]. Eg vona að hann komi honum til skila. Berðu heilsan mína konu þinni og börnum. Guð annist þig og þína og gefi þér heilbrigði og ánægju með þitt hlutfall. Þín af hjarta elskandi systir

I. J.


