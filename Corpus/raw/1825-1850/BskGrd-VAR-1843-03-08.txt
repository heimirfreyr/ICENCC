

8. marz. Nú hefi eg þá talað þín vegna við Bessastaðahjónin, og eins og þú máttir vita, vilja þau gera allt hvað þau geta þér til þénustu, því þau eru bæði góð og trygg. Við Sveinbjörn talaði eg líka, og svo fljótt hann er laus úr skólanum fer hann vestur til þín, og þú þarft ekki annað að gjöra en taka þá við honum. Falli sjóvegs ferð um það leyti sem hann er ferðbúinn héðan, kemur hann með henni, ef ekki, svo á hann hest, sem hann segist ríða vestur, og undir pjönkur sínar segist hann þá kaupa sér hest og selja aftur þar vestra, og svo er það úttalað.

Þú spyr um contorista laun hér syðra. Hér eru ekki aðrir en stiftamtmanns, landfógeta og biskups. Skrifarar þeirra verslegu hafa 200 rd hver, og leggja sér svo allt til, hvern bíta og sopa og húsnæði, nema hvað stiftamtm. ljær loftkamers í yfirréttarhúsinu sínum skrifara reikningslaust. En eg ætla biskup hafi engan vissan reikning við sína þjóna. Hann lætur þá hafa, meðan hjá honum eru, ríkulega, ekki einasta allar þeirra nauðsynjar, heldur og allt sem þeir óska, til dæmis veit eg til hann hefir bestillt fyrir þá bækur. Þeir hafa siglt frá honum og hefir hann gert þá vel að heiman, og jafnvel styrkt þá síðan, og sra Jón, sem vígðist frá honum, var vissulega gerður vel úr garði. Svo eg þori að fullyrða, að hans skrifarar hafa betra en allir aðrir.

Þú fréttir með póstinum það óhapp, sem biskupi vildi til seint í febr. næstl. Hann datt á hálku og meiddi sig svo í læri, þó ekkert sé eiginlega bilað, að hann til þessa getur ei komizt fram í stofuna nema með góðum stuðningi, og það jafnvel til beggja hlíða. Þó segir landfysikus, að hann sé í afturbata, en batinn fer haegt að sem von er á svo öldruðum manni. - Nú er eg búinn að ~bulla meir en nokkurntíma áður og er mál komið að haetta; samt er eftir að þakka þér fyrir Brimilsvalla afgjaldið, sem eg er búinn að meðtaka, 45 rd. Og nú segi eg adieu, svo einhverntíma komi endinn. Konan skrifar víst systur sinni, því nógur verður tíminn. Stiftamtm., sem var hér í dag, segir póstur fari ei fyrr en þann 20. h.

Þinn

Á. Helgason.


