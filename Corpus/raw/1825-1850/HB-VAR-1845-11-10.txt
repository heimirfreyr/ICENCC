

Bessastöðum, 10. nóvember 1845.

Minn hjartkæri bróðir!-

VERTU ekki reiður mér fyrir þann minn slóðaskap, að svo lengi hef dregið að þakka þitt ástríka bréf með sr. Jóni kapelláni, en nú, þó seint sé, þakka eg það af ást og alúð. Í sama máta þakka eg nú, elskaði bróðir, alla þína góðsemi og aðstoð við Gr[ím]. Hann lagði héðan  10. ágúst, fékk 12 daga ferð. Er hann nú að skrifa fyrir fornfræðafélagið og veit ekkert um sín forlög meira. Líkast til fær hann ekkert við skólann, sem nærri einu gildir.

Eftir nóga hrakninga rakst póstskipið hingað þann 3.  m. Færði það þá fregn, að sr. Helgi sé útnefndur biskup. Skeði þetta skömmu eftir að konungsfulltrúi var heim kominn af þingi. Engin embætti ennþá veitt við nýja skólann. Kornprísar mikið háir ytra, enda voru kaupmenn hér ekki lengi að koma korntunnunni upp í 8 dali, af þessu sárlitla korni, sem þeir hafa.

Hekla byrjaði að gjósa þann annan september. Kom fyrsta gosið austur í Skaftafellssýslu og skemmdi þar mikið. Gekk þá veður upp í norður. Skemmdi þá aska og sandur flestar sveitir í Rangárvallasýslu. Um alla Árnessýslu er aska komin. Lítið eitt hefur hér orðið vart við sandfall, en ekki til skaða. Ekki má enn vita, hvað mikið tjón hér af verður, því Hekla brennur alltaf. Engin jörð hefur farið af gjörsamlega af aðgangi hennar, en fé orðið magurt, hestar hófalausir margir austur í Landbroti og víða fjöldi af. kúm er líka dauður. Sumar var hér það bezta, hvað nýting snerti, sem hér er þó heldur sjaldgæft, en sumarið kvaddi okkur með þeim ofsastormi, að stórskemmdir urðu bæði hér og annars staðar. -- Mér líður við það sama, en fyrra part sumarsins var eg lengi lasin af kvefsótt. Hafði eg þá líka snert af gigt innvortis. Maður minn biður mig heilsa frá sér og segist muni senda hringinn seinna í vetur. _ Drottinn veri þín huggun og aðstoð alla æfi. Þín af hjarta elskandi systir

I. J.


