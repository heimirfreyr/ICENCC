

Görðum, 31. ág. 1834

Eg veit eftir sem eg hefi frétt, að þú munir nú vera á leiðinni til Khafnar. Þangað verður því þessi seðill að elta þig, og vil eg svo fyrir mæla, að hann hitti þig frískan og glaðan. Eg hefi heyrt sagt þú mundir leggja að heiman þann 20.  m. Þá gæti skeð, hafi svo farið, að þú nú værir kominn til Hafnar. Í dag kom skipið, sem á að sækja prinsinn. Með því geri eg ráð fyrir að þessi seðill geti komizt, því satt að segja veit eg ekki, hvort nokkuð annað skip er ófarið af þeim, sem sigla til Hafnar.

Þú hefir líklega verið búinn að frétta áður en héðan fórst fráfall konu minnar. Það er einn af þeim venjulegu atburðum lífsins, sem annaðhvort allra hjóna verða að þola. Mín sáluga fékk sína ósk að verða héðan fyrri kölluð, og satt að segja var hún siður maður til að lifa mig heldur en eg hana. Þó þykir mér lifið nú um sinn nokkuð tómlegt; tímanum er ætlandi að gera það gott, að minnsta kosti nokkuð betra.

Eg ætla ekki að skrifa langt í þetta sinn, einasta kemur mér til hugar að biðja þig eitthvað leiðbeina fyrir Þórði litla, ef tækifæri byðist eða þú heldur hann þess verðugan; honum er vel við þig fyrir einhverjar gjafir síðan þú varst í Rvík, og þó ekki matar, heldur peninga gjafir. Og vertu nú sæll. Hamingjan styrki þig til alls góðs.


