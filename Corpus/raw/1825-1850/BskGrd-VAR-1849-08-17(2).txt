

Görðum, 17. ágúst 1849

- - - Þingið mikla endaði eins og til stóð 8. h., og sama dag hélt þinn endurlausnari veizlu þingheiminum og notabiliteterne í Reykjavík. Daginn eftir fór eg mína visitatiuferð um Kjós, þið kallið það embedsreise, kom heim 11., allur aflagaður í endanum. Nú er eg kominn í samt lag aftur.

Þorsteinn stiftamtmaður (eg kalla hann svo, því hann hefir lært hjá mér) er kominn að norðan með konu: Ingibjörgu dóttur Oddsens sál. Þetta, að Þorsteinn varð vor stiftamtmaður, er verk mannsins í Nesi, sem vildi hjálpa svila sínum til brauðs að minnsta kosti í vetur, en þar af flýtur, að orgelsins himnesku raddir þagna um stund í höfuðstaðnum. Þinn endurlausnari er hvorki dr. juris né conferenceráð, hvað sem ættfólk hans segir.- Hér er sama árgæzka sem annarsstaðar. Allir heilbrigðir og in specie fólkið í Görðum. Næstl. sunnudag voru vígðir 7 prestar, einn meðal þeirra stúdent Arngrímur Bjarnason, consitueraður prestur að Stað í Súgandafirði (það tíðkast nú að constituera). Þá var veizla mikil í Laugarnesi. Þar var amtm. Melsteð, og hans skál var drukkin. Fyrir þeirri skál gerði biskupinn fagran formála og recommenderaði honum alla Vesturamtsins presta, en einkanlega sra Arngrím, rétt eins og hann þyrfti helzt guðs miskunnar. En eg held við séum allir uppá guð komnir.-

Í stað sra H. kom á alþingið prófessor Pétursson. Hann ætlaði að sameina Krist og Belial, og var haldið að biskup og Melsteð hefðu fengið hann til þess; en það fór út um þúfur. Þú mannst svo mikið úr N. T., að þar segir: Þessir tveir hafi engin mök saman. Kammerráð Magnússen, sem er ekki dulur í máli, hann sagði að frumvarp til kosningarlaga, sem Melsteð kom með, væru hans opera omnia, en þingið útskúfaði þeim.-

Þingið hefir beðið kóng að sameina aldrei Borgarfjarðar og Mýrasýslu. Í þeirri sök fékkst þú nóga gullhamra fyrir þína betænkning því efni viðvíkjandi, en Rosenörn og Jón Pétursson hnyfla. Nú, svo gengur það til í þessum heimi. - --


