

Bessastöðum, 23. ágúst 1835.

Hjartkæri bróðir!

FYRIR fám dögum ritaði eg þér seðil með Paulsen frá Haderslev. Þar með fylgdi böggull með hálfsokka. En nú fer skiptavinur vor, kaupm. Siemsen, bráðum af stað. Með honum sendi eg nú fiskikassann til þín, en segðu mér nú hvernig þér líkar.

Ekkert er síðan að frétta, nema náttúran eftir sem nú sýnist ætlar að gjöra út af við oss. Það sárlitla gras er nú að hrekjast og fúna ofan í jörðina, og hallæri sýnist óumflýjanlegt. Rigningar rétt makalausar hafa gengið síðan Sláttur byrjaði. En kæmi nú strax þerrir, mundi þó nokkuð lagfærast. Hvað mundir þú nú hugsa, ef þú Værir í okkar stað og ættir á komandi vetri að forsorga yfir sextíu manns, hvar af fáir hafa greind á að líta til árferðisins? - Melsteð er kominn með allan sinn flokk. Hann sýnist, eftir sem menn segja, nokkuð áhyggjufullur og er það ekki án orsaka, því varla mun Árnessýsla hlæja á móti honum í þessu árferði. Hjálmholt hefur hann keypt að Sv[einbjörnsen] fyrir dýra dóma.

Etatsraad E[inarsson] er alltaf veikur og sem menn kalla gjörir hvorki að deyja né dafna. Menn eru þeirrar meiningar, að þó hann lifni (sem þó enginn getur séð fyrir enn), verði hann neyddur til að segja af sér embættinu. Eftir þessu getur þú komizt ef þú vilt í Khöfn. - Stiftprófastur Helgasen hefur gift sig aftur þann fjórtánda ágúst fröken S. Finsen, og láta allir vel yfir. Það gjöri eg með, en dettur þó í hug þetta, að hið ókomna er oss hulið.

Ekki vona menn framar eftir st[iftamtmanni] Krieger og nokkuð er búið að selja af hans búslóð. Hans hús stendur í eyði í vetur. Vel hefur hann skilið við hús og garða að sagt er. Hann var líka í því tilliti eins og í öðru reglumaður. _ Þú ert að › barma þér yfir því, að þú hafir snúið baki við þínu föðurlandi. Með engu öðru getur bætzt úr því en reyna til að snúa aftur við því fanginu, þegar færi býðst. Enginn getur séð fyrir, hvaða breytingar hér verða. Það held eg samt, að þinn eftirmaður verði aldrei st[iftamtmaður] hér. En þess óska eg aldrei, að þú verðir fulltrúi hér. Það er óþakklátt brauð og líklega fær annar þeirra, sem það eru nú, einhver þægilegheit á samkomunni, máske þaðan sem fáir hugsa. Vertu nú hraustur og hugdjarfur. Vonaðu á drottin -- og elskaðu ætíð þína

I. J.

Innlagðan gullhring óska eg að þú herir og hrúkir í mína minningu. Bókstafir I. J. standa innan í hringnum. En fyrirgefa verður þó fleiri stafir séu innan í. Hringur þessi varð of stór þeim, sem hafa átti. Fékk eg hann svo handa þér, því hvorki maður minn eða eg tímdum að breyta honum. Það má vel, sýnist mér, setja ártalið og þá má allt verða rétt, eða þá ef þú getur látið fíla þessa stafi í burt, því í þessum hasti er manni mínum það ekki mögulegt. Hitt væri þá ekki svo galið, ef þú værir nærri á höttunum, ef þú ekki þekkir þann, sem stöfunum breytir. Þú fær líklega ekki betra gull en í hringnum er, en þú lætur I-in mín sitja kyrr vona eg. -- Lifðu nú ætíð vel.


