
<meta-info>Torfi Eggerz til móður sinnar</meta-info>
<meta-date>Friðrikshosp. 30. marz 1835</meta-date>
 Hjartkæra, elskulega móðir!

Ástsamlega þakka ég þér fyrir bréfið með póstskipinu eins og allt annað elskulegt. Ó, hversu glöddu bréfin mig. Svo lasinn sem eg var þá, þoldi eg varla kyrr í rúminu, og þó var eg svo veikur, að eg ekki gat almennilega setið uppi í rúminu. Hvað mér hefur batnað síðan, tala eg ekki um (það var þann 26.), og þó er eg lasinn. Eg hafði áður fyrir nokkrum dögum skrifað föður mínum (þá var ég svo veikur, að ég gat ekki skrifað fleirum) og sagði honum greinilega frá hversu mér liði og beiddi hann að gjöra ekki mikið úr, til ekki að angra þig eða aðra, og þá gjörði eg hálft um hálft ráð fyrir að láta skrifa honum af öðrum, því þá var eg óviss um, hvort ég sjálfur mundi skrifa oftar. Þó þyngdi mér eftir það að mun, og guði sé lof að það er yfirstaðið. Nú er eg mikið frískarí, og þó er eg mikið lasinn. En með guðs hjálp er nú ekki lengur nein hætta. Af bréfinu, sem ég gat um til föður míns, geturðu séð greinilega um sjúkdóm minn, svo þess vegna spara eg mér að skrifa það aftur, því ekki veitir mér af að skrifa annað. Ekki fæst ég um, hvað mér þótti vænt um bréfið frá föður minum, ekki satt að segja svo mikið vegna þeirrar föðurlegu hjálpar, sem hann veitti mér og kom sér svo vel í bágindum mínum, sem vegna þess hann ekki var reiður, auk annars fyrir bréfið, sem ég skrifaði honum í haust, sem eg iðrast og skammast mín enn fyrir og hef gjört heila veturinn, því það striddi aldeilis móti allri elsku og virðingu, sem börn eiga að hafa fyrir [foreldrum], og þó eg slæmur sé, sá þó, að eg hafði til síðu sett. En eg var þá í sorglegum og nærri hálfvitlausum þönkum, þegar eg var að hugsa um að verða stríðsmaður. Eg ákvarðaði þó loksins margs vegna að stúdera júra, hvað mest beit kannske á mig. Meðfram hef eg skrifað sira Friðrik, spurðu hann. Föður mins bréf lagðist þungt á mig, eg neytti hvorki svefns né matar, svo sárt féll mér, að hann væri mér reiður, og þó varð þetta bréf mér að góðu. Eg hugsaði betur um lífið og lofaði, að iðni og ástundun skyldu héðan af bæta forsómun mína svo sem að mögulegt væri. En það kom ekki lengi til þess, eg kom hingað í nóvember. Ekki féllst mér eins þungt að hugsa um að faðir minn ekki hjálpaði mér eins og að hugsa hann væri mér reiður. Þó eg sé dásemdar lítill og hafi verið við ykkur foreldra mína, þegar eg var hjá ykkur, þá fann eg þó, þegar eg var fjarverandi, að það má meiri staður vera í þeim krakka en mér, sem ber létt reiði foreldranna, og sérilagi forþénta, eg get það ekki. Og hvað eg hugsaði um þitt tilstand, ef soddan hefði til viljað. Guði sé lof að þessi vetur er liðinn og eg hef fengið bréfin. Það er sá lakasti vetur eg hef lifað. Eg tala ekki um þó eg væri lasinn, en jöfn sorg er sjúkdóm verri, og af henni hef eg haft góðan skerf, þó eg ekki hafi kastað því utan á mig. Nú er eg þar á móti svo rólegur. En eg var sorgfullur þegar eg hélt kannske að eg dæi og hefði ekki fengið bréfin, og var það ekki af því, að mér fyndist að dauðinn sjálfur mundi verða mér svo viðbjóðslegur, en hugsunin að hafa brotið af sér elsku foreldranna, það var mér þó einkum sorglegt. Guði sé lof, það er fyrir bí. Sira Friðrik hef eg skrifað sumt rugl, sem hann sýnir þér, eg kem mér vissra orsaka vegna ekki til að skrifa föður mínum, en eg skrifa honum samt um þetta greinilega. Eg veit að barnsleg hreinskilni og meðkenning þess, sem áfátt er, hittir þar á föður, sem kann að taka því, þó honum sem viðkvæmum föður að vonum megi þykja sárt að sjá heimsku mína bera. Prakkarastrikum þarf eg, guði sé lof, ekki að hryggja hann með, fyrir þeim veit eg mig frían. Hvað aðrir segja um það veit eg ekki, en um mig sjálfan veit eg bezt. Eg skrifa þér annan lappa um landsins gagn og nauðsynjar, hér hef eg nú talað um allt annað. Vertu sæl elskulega móðir.

Þinn elskandi son

T. Eggerz. 
