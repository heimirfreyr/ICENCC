

Reykjavík, 3. ágúst 1847

Eg geri ráð fyrir að þingmenn, sem vestur á við halda, leggi svo fljótt af stað eftir að þinginu verður þann 7.  m. uppsagt, að seðill þessi nái þér hér í landi, og í því trausti er hann páraður, en þó það yrði ekki, þá er skaðinn lítill. Hér er fullyrt, að þú munir sigla, og er það að vonum, að þú viljir leita líknar við þínu meini.

Hér syðra er allt tíðindalítið. Þingið gengur sinn gang, og er nú búið að klára þau frumvörp, sem fyrir það voru lögð af stjórninni og þau að mestu leyti samþykkt. Nokkur önnur mál eru og frá, ekki merkileg, en 3 eru eftir, sem eru erfið, t. d. spítalamálið, alþingisskipun ný, og um vragere (um fjárhag landsins og auknar póstgöngur verður ekki rætt í þetta sinn). Á þessu þingi hafa bændur rætt miklu meir en hinu fyrra, svo tíðindin verða Víst allt að helmingi lengri en áður. Assessor johnsen ætlaði einu sinni að ríða héðan vestur til þín, en af hræðslu fyrir að hann nái þér ekki hér í landi, mun það vera afslegið, með því líka, að strax eftir þingið þarf hann að bregða sér austur til móður sinnar. -Kirkjan er að skapast, þó er ekki enn farið að leggja á hana steinþakið, en undir það líður, að það verði byrjað. - Veðráttan hefir verið votsöm lengi, en þó hefir náðst hey, sem laust var, næstliðna 3 daga, að miklu leyti óskemmt. Kornbirgðir eru hér nógar, því sárlítið er af því tekið vegna verðsins, sem almennt er 12 rd. Með seinustu skipum, sem lögðu frá Höfn seinast í júní, komu sömu fréttir um kornprísa sem áður og það með, að sumir væru búnir að selja það sem þeir ætla sér að uppskera í haust. Engin nýmæli hefi eg heyrt þaðan.

Fólkinu í Görðum leið við það gamla næstliðinn sunnudag; flestir eru og heilbrigðir hér um pláss, að fráreiknuðu sóttlausu kvefi.

Stiftamtm. Rosenörn ætlaði að koma hingað 25. næstl. m., en er ekki kominn enn; margt kann heilan að hindra. Eg .skila kveðjum frá Görðum, þó eg skrifi úr Reykjavík. Að ferð þín lukkist vel er það helzta, sem eg vildi óska nú sem stendur. Og vertu nú sæll.


