
<meta-info>Torfi Eggerz til Friðriks bróður síns</meta-info>
<meta-date>Kjöbenhavn, 21. marz 1831</meta-date>
 Hjartkærí bróðir!

Fyrst og fremst þakkir fyrir allt, gott meðan vér vorum saman heima. Fátt er, sem eg get sagt í fréttum, þó ólíklegt muni þykja, því þó maður heyri eitt og annað áhrærandi stjórnarbreytíngar og styrjaldir, þá gleymir maður því mesta jafnóðum og maður heyrir það, og þar að auki er svo að segja flest lítt áreiðanlegt, og það sem kemur í Statstíðindum í dag, rekst ósjaldan aftur á morgun. Þar að auki fær maður þær fréttir áreiðanlegastar og greinilegastar í Skirni, að eg ekki gleymi lífsstúdio hans tengdaföður þíns, Aviseren.

Eg fer þá að geta þess, er eg get betur skrifað um, nl. stutt og ófullkomið ágrip af ævisögu landa vors, S. Breiðfjörð, síðan hann kom hér í haust. Þá byrja eg söguna á þann máta, að Breiðfjörð tók land í Kaupmannahöfn og sótti þegar á fund landa sinna uppá Regentse. Þar varð hann lítið hýr af víntári, féll nokkrum sinnum um í rennusteinínn og fékk loks matrós til að fylgja sér heim þangað er hann hefur leigt verelsi. Þetta gekk vel, en danskir stúdentar á Regentse álitu hann lengi eftir, til allrar ólukku, að hafa verið íslenzkan stúdent. Kom þá hundur í Íslendinga og ömuðust síðan heldur við komu hans. Seinast fór hann frá þessu verelsi og stal um leið tveim dölum frá vertínnunni, sem hann bjó hjá. Svo fór hann á annan stað, þaðan var hann rekinn og af honum tekinn frakki, sem hann hafði á kroppnum, þegar hann ekki gat betalað húsleiguna. Var hann þá í vandræðum til þess að einn Íslendinga gaf honum kjólgarm. Hér eftir komst hann í slagsmál og komst uppá politiekammeret um stund. Síðan er hann kominn í þjófnaðarmál, sem eg ekki veit enn hver endir á verður. Fyrir skömmu gekk hann til beykisstarfa, en var rekinn burtu frá meistaranum eftir skamma dvöl fyrir drykkjuskap og slark. Nú hefur hann ásett að fara til Grænlands sem beykir, og samgleðjast menn Íslandi, að það verði þá um stund og tíma frítt frá svoddan landplágu.

Benedikt Scheving hefur lengi legið út á hospitali sökum brjóstveiki mjög aumur. Þó vona menn eftir að hann muni koma sig, þó fjarri sé því ennþá. jens frændi vor er trúlofaður með jómfrú Fram og kemur víst heim í vor giftur, og má með sönnu um hann segja, að hann hefur fengið ágætt hlutskipti, því stúlkan er fyrst og fremst að allra sögn mikið væn, þar fyrir utan falleg og sérlega vel að sér, hún for ex. kann frönsku, engelsku og þýzku, að maður ekki tali um músik og dans, og eftir því sem hér er að gjöra vel efnuð, þó hún ekki megi kallast rík.

Frá mér er það sjálfum að segja, að eg kom hér þann 5. Október og ætlaði að taka examen um jólin, en varð veikur, svo eg ekki gat. Hversu mér hefur fallið það, getur þú nærri, því nógu er dýrt að uppihalda sér hér, þó maður hafi húsleigu frí og brenni. En sjúkdómurinn spyr aldrei: viltu, því hann segir: þú skalt. Í aprílmánaðarbyrjun held eg að eg muni fara útá land og búa þar í sumar, til að hafa dálítið betri róglegheit til að lesa, því hér hefur maður aldrei næði fyrir löndum, sem koma og trufla mann, einn þegar annar fer. - Eg get þess þá í endann, að eg bið forláts á syndum mínum við þig, nl. eg hef í ógáti tekið Virgilium þinn með mér í haust, því eg var að lesa í honum, og hefur hann svo farið saman við fleiri bækur.

Hér hafa íslenzkir stúdentar í vetur tilsett eina samkomu sín á millum, sem þeir kalla Alþing. Það á að hafa það augnamið að semja þar allar misklíðir, sem koma á millum manna, samt að lesa þar upp ein og önnur skrif, sem áhræra búskap, og aðrar greinir, sem snert geta Ísland, og kynna sér þess ástand bæði að fornu og nýju. Mjög er eg samt hræddur um, að það komist aldrei svo hátt sem hið gamla alþing, og þakka má fyrir ef það verður fjórðungsþing.

Eg enda þá hér með að þessu sinni og bíð þangað til póstskipið kemur, sem margir eru nú fremur að verða langeygðir eftir, svo menn ganga daglega niður til strandar að sjá eftir því, en forgefins. Með kærleiksfullri kveðju til konu þinnar Og dóttur er eg þinn einl. elsk. br.

T. Eggerz. 
