

Görðum, 7. nóv. 1827

- - - Þú hefir víst heyrt hvernig nú standa sakir landfógetans, er það betur en von var á, eftir sem til stóð, þó mér þyki enn óvíst hvern enda þær sakir fá. _ Eg hefi verið að böðlast við kirkjubyggingu hér í haust, og er hún nú risin aftur, þó með veikum mætti, en ekki hálfgjörð innvortis. Svona læt eg hana nú bíða til vorsins. Þú getur nærri hvernig fjárhagurinn muni vera um það verkið er búið. Nokkru er hún styttri en var, en að öðru leyti eins, nema hvað allt er betur gert. Einar bróðir minn hefir staðið fyrir verkinu og haft með sér 3 aðra í 10 vikur. Nú vantar annað þakið auk alls innan um hana, og þó er álagið farið. - --

Símonsen var hér nýlega á ferð á hrakningi sínum að norðan, hann gisti hjá mér nótt og sigldi 5.  m. með Flensborgarskipi, sem færði oss nú um veturnæturnar nokkurn vetrarforða, þar á meðal aqva vitæ, en það var samt frá Flensborg, - betra að veifa röngu tré en engu, er haft eftir sra Ögmundi, þegar formaðurinn sagðist lesa faðir vor þegar reri. - Þú segir til, hvort bikarinn á að kaupast. - Félags sökin í Viðey liggur í dái, sagt er þó, að sá gamli sé hress. Hann gefur ójöfnuð á báðar hendur, og svo léttir manni.-

Nú vef eg ekki þessa markleysu lengri. Skila innilegri kveðju konu minnar og bið þig vel að lifa.


