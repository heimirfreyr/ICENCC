

Görðum, 2. marz 1888

- - - Engin merkileg mál eru á ferðinni svo eg heyri, og nú er svosem logn á öllu. Sunnanpósturinn er á kreik kominn og leggjast 2 fyrstu nr. inn í þetta bréf til nafna míns. Það fylgir engin blessan vorum lögréttum. Allir vita hvernig komið er fyrir þeirri gömlu, og sú nýja er horfin til baka aftur eins og eg drap á í mínu seinasta bréfi til þín. Þar af orsakaðist, að eg fékk tilboð Johnsens um dóma yfirréttarins og náttúrlega þáði það, þegar fólk lét sem sér þætti það að blaðinu, að dómar ekki voru í því auglýstir; en ekki fékk eg þá nema in extenso, þar af orsakaðist dálítið klamarí við justitiarius, sem þó jafnaði sig svo, að þeir koma ekki framar in extenso, heldur ágrip þeirra, og má þá heita svo, að það hafi snúizt blaðinu til góðs, því dóma in extenso var mér aldrei um, þó eg yrði að hafa þá, því þeir taka svo mikið pláss frá öðru efni, og eg ætla þeim viðvíkjandi flestum mætti spyrja: Verður þetta ekki í færri orðum?

Þó heilbrigði ríki vor á meðal er samt frúin á Brekku mikið lasin af hennar fyrri veikindum, hverjum að fylgir órólegt geð. Sonur hennar hefir verið í vetur austur á Stórólfshvoli og skal vera þar trúlofaður Björgu Guðmundsd., bróðurdóttur einhvers Ólafs, einhverntíma bónda í Þjóðólfshaga. Til hafði staðið, að hann tæki vist á Stórólfshvoli til þaðan að komast í kunningsskap við dóttur Sverrisens, en hún veiktist af einhverskonar æði og slóst þetta fyrir. En nú bætir sagan við, að hr. Einarsen muni verða í vor kapellán sra Sigurðar á Hvoli.

Þú sér af Sunnanpóstinum stríðsvon milli sra Tómasar og sekreterans. Sra Tómas hamast nú og ætlar að snúast að Sunnanpóstinum og mér með krafti og láta skríða til skarar, svo hefir hann sjálfur skrifað. Það verður aldrei mikið úr stríði, þegar ekki er tekið á móti. - --

Okkur hérna líður við það gamla, okkur áreitir engin, hvorki andleg né líkamleg veiki. Þórður frændi er Skrifari stiftamtmannsins; vel er hann þar látinn, en samt vildi eg óska hann gæti bráðum fengið aðra stöðu, einkum fasta, en líklega verður dráttur á því um sinn, svo lengi sem danskurinn þarf að fá hér maklegleíka til embættis í Danmörk. -- --


