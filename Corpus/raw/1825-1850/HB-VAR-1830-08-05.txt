

Bessastöðum, 5. ágúst 1830.

Hjartkæri bróðir!

INNILEGUSTU þakkir fyrir þitt góða bréf með póstinum eins og það fyrra af 26. apríl, sem líka kom með skilum. Þau fáu atriði, sem eg man úr lífi móður vorrar, skal eg senda þér uppskrifuð, annaðhvort í byrjun september eða þá með haustpósti. En það verð eg að segja þér fyrirfram, að þessi uppskrift verður hvergi nærri góð, því minnið bilar mig nú heldur, og þar að auki er margt þar að lútandi mér öldungis ókunnugt.

Árferði er í meðallagi. Þó er hér stór grasbrestur. Fiskirí hefur í vor eð var verið í minna lagi og venju fremur horaður fiskur. Sumir geta til, að hann hafi gleypt töluvert af vikur, þegar eldurinn var uppi í vor fyrir Reykjanesi.

Þann 3. þessa mánaðar kom briggskip gróssera Knudsens. Í bréfum, sem með því komu, fréttist að sumarið hefði í Danmörku verið vott og kalt. Hér hjá okkur er oftast frost þriðju hverja nótt. Eg er aldrei frisk, gigt aftan í hálsinum hefur oft þjáð mig í sumar. Maður minn alltaf veill í hnénu og þolir ekkert á sig að reyna. Að þessu slepptu lifum við rétt við það gamla.

Ekki þætti mér ólíklegt þó sumir þeirra, sem útskrifast hérna frá skólanum, yrðu með tíðinni dálítið góðir fyrir sinn hatt. Annars hefur mér sýnzt eins og reglu og siðsemi hafi nú held, ur hnignað í næstu 2 eða 3 vetur hér í skólanum, og armæða sú, sem þar af flýtur fyrir okkur, er meiri en að hún verði skrifuð í þessa bók. En þeir, sem þú hefur hlotið héðan fyrir skrifara, eg meina Kröjer og Ch [þ. e. Kristján Kristjánsson], munu þó vera af betri sortinni í fleiru en einu tilliti. Hér er eitt gott skrifaraefni í skóla, Jóhann son Halldórs prófasts á Melstað. Hann skrifast út í allra fyrsta lagi að vori komandi. Hjaltsteð hefur nú fengið Tjörn á Vatnsnesi. Hann verður hér þó, að' eg held, í vetur. Engan held eg að við tökum í hans stað, en komum heldur drengnum fyrir.

Drottinn veri þín hjástoð alla æfi. Með ástarkveðjum til þín og þinna frá oss öllum er eg alla tíma þín af hjarta elskandí systir

I. J.


