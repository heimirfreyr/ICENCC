
<meta-info>Þorgeir Guðmundsson til sr. Eggerts Jónssonar</meta-info>
<meta-date>Kph., 7. apríl 1836</meta-date>
 Velæruverðugi, háttvirti herra Pastor!

Það er því miður ekkert gleðilegt efni er hvetur mig til að skrifa yður, velæruverðugi bróðir, línur þessar. Að þér hafið frétt dauða sonar yðar hér áður en bréf þetta kemur yður til handa, vonar mig. Eg condolera yður því heldur sem hann var efni í duglegan og vænan embættismann. En eg veit, að þér sem guðs orðs kennimaður sjáið þarí guðs föðurlegu ráðstöfun, sem allir dauðlegir með auðmýkt eiga að undirkasta sig. Eg, ásamt öllum löndum hans hér, stóð yfir greftrun hans og kastaði jörð á hann og talaði fáein orð yfir moldum hans, sem eg hér legg inn, ef ske mætti það gleddi yður í raunum yðar að lesa þau.

Nú neyðist eg til að ónáða yður með nokkuð annað, og það er þetta: Eftir innilegri bón sonar yðar sál. útvegaði eg honum til láns í hitt eð fyrra, 0: í marz 1834, 100 rbd. til láns mót löglegum árlegum rentum, sem hann lofaði að betala síðastliðið ár, en þá var hann svo vesæll, að eg ekki gat fengið af mér að krefja hann. Eg talaði við hann fjórum vikum áður en hann sálaðist, og þá bað hann mig af sjálfsdáðum að hafa þolinmæði með þetta til vorsins, og því samsinnti eg. En peningar þeir, sem hann hefur ætlað mér, hafa eftir kaupmanns Benediktsens sögn gengið til að betala legu hans í Hospitalinu og útfararkostnaðinn. Eg hlýt því að mæða yður með kröfu þessari, þareð eg stend í skuld fyrir þessa peninga, það verður með rentum til haustsins 110 rbd., hverja mér væri einkar kærkomið að geta fengið sem fyrst, annaðhvort í gegnum kaupmann Thorlacius eða Benediktsen.

Þér fenguð frá mér gegnum Jón bróður minn í Stykkishólmi sumarið 1834 21 EX. af Sálmasafninu, hvar af eitt EX. var ætlað yður ókeypis. Hafi þér getað selt nokkuð af þeim fyrir mig? Ef að þér haldið, að Sturms hugvekjusálmar eða Fæðingarhugvekjur út af sira Gunnlaugs sál. Snorrasonar Fæðingarsálmum kynni að ganga út innan sókna yðvarra, svo bið eg yður velvildarsamlegast að taka svo mörg Ex. þar af til sölu fyrir mig hjá Jóni bróður mínum.

Eg hef nú engu hér við að bæta, utan að óska yður og yðar heiðraða húsi gleðilegs í höndfarandí sumars og allra ólifaðra ævistunda. Góður guð huggi og blessi yður.

Yðar einlægur Vin og bróðir

Th. Guðmundsen. 
