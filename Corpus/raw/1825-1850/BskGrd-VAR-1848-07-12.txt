

Görðum, 12. júlí 1848

Með Steingrími þínum geri eg ráð fyrir þú hafir fengið seðil frá mér, og var hann skrifaður áður en eg fékk þitt mikið kærkomna bréf af 26. næstl. m., sem eg nú innilegast þakka og þótti míkið vænt um að fá, okkur hér Öllum, því þó við sæjum, að sjón þín er ekki betri en áður, svo er þó heilsan í góðu lagi, þegar þér varð ekki um að ríða frá skipi 2 dagleiðir heim til þín, og liggur mér við að öfunda þig af þessari heilsu, eins og þú getur aftur öfundað mig af sjóninni, meðan svo stendur sem er, því mér er lítið um að ríða lengra en að Bessastöðum; þar á mót skal eg fara svo langa sjóvegsferð sem vera skal; sama er að segja um ganginn, að mér verður um að ganga stutta bæjarleið, enda brúka eg lítið með gang, eg tel ekki frá altarínu upp í stólinn. - Í fyrra dag var eg á Synodus, - konan var með mér í Rvík, hún kom samt ekki á fundinn. Í gær komum við heim. Þar var ekki til tíðinda í höfuðstaðnum annað merkilegra en það, að hjá dr. Pétursson var fundur nokkurra föðurlandsvina til að ráðgast um, hvern veg Ísland gæti fengið sama rétt og Danmörk til að velja sjálft menn fyrir sig á það mikla þing, sem í vændum er að sett verði til að stinga upp á lögum þeirrar nýju constitutionar. Fyrsta samkoman þessu viðvíkjandi endaði svo, að ekkert var ályktað annað en að Viðkomendur skyldu aftur mæta kl. 3 e. m. í gær, því nýr liðsmaður bættist við, sem menn væntu uppbyggingar af, kammerráð Melsteð. Meira veit eg nú ekki, sem með sé farandi, um þennan fund.

Fyrir viku kom skip á Eyrarbakka, sem þó varð að hleypa til hafs aftur og enginn síðan hefir frétt til; með því kom adjunkt til skólans, H. Kr. Friðriksson. Grímur Thomsen er orðinn secret. hjá minister greifa Knuth með 800 rd launum. - --

Okkur hér líður með sama móti og áður. Mömmu er farið að batna kvefið, hún biður hjartanlegast að heilsa, því hún veit ekki hvort hún muni skrifa, sama gjörir konan af sömu orsök. jú, það er satt. Höndlun er haldin hér slæm, bæði vegna prísanna og þó enn heldur af því, að hér er mikill skortur á matvöru og peningum og fleirum góðum hlutum, og er það merkilegt, að svo lítið korn flyzt, þegar þó er lágt verð á því ytra.

Dómkirkjan er þá og þegar búin; þá er ekki eftir nema setja steinþakið á skólann og húsið í Laugarnesi. Hotel du Nord á svo að rísa upp, múrsteinn er kominn í það, og máske maður frá Hamborg, á spönsku skipi, sem aftur á að taka hér saltfisk. Það vill annars vel til, að nú er saltfiskur hér góður, veðráttan hefir verið haganleg fyrir hann. Og vertu nú sæll.


