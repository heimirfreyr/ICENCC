

Görðum, 21. nóv. 1826

- - - Félagið í Klaustrinu er orðið fabel hér syðra, að eg nú taki til fréttanna, og sér enginn fyrir endann á því. Eitthvað er samt þar verið að prenta annað en N. T., sem nú er langt komið, sumir halda Jónsbókina; eg er nú orðinn þar ókunnugur, og ætti eg þó erindi að sjá það grindverk, sem sett var þar upp í sumar frá suðurhorni stofunnar fram á móts við kálgarðshornið, sem veit að sjónum, og þaðan þvert yfir í sama kálgarðshornið; á miðjunni er port og þar yfir stöng með vindhana á, og í vindhananum aðalsvaaben conferensr., fyrir mörgum árum tilbúið af Briem. En eg er svo latur orðinn að ferðast. Sambýlið er sagt að sé heldur kælumikið orðið ibid., verst er, væri það satt, að hálfbrotnir mykjukláfar hefðu hvað mest blásið að óvildar kolum á báðar hendur milli nákominna og látið soninn fá snoppung! Bona verba qvæso. - Hérna gengur allt í mestu friðsemi síðan eg kom hingað. Tvær forlikunar sessionir hefi eg haft og vel tekizt báðar.

- - - Fiskiríið er hér gott ennþá, en fólki vill ei notast það vegna sífelldra hríða. Ekki veit eg hvort eg er birgur af nokkrum hlut, því eg nenni aldrei að reikna fyrirfram, hvað til hvers eins muni þurfa, heldur fer á stað þegar þörfin kallar. Heitir það ekki að fljúga út sér til bjargar? Verður svo líkt því þegar sra B. á Mosfelli sækir korn í kaupstaðinn, að hann tekur skeppu og skeppu og reiðir undir sér, að náunginn segir. - --

Yfir mig gengur, að nokkur skuli hlakka yfir sigri sra Ásgríms. Það er þá heldur raun til að vita, þegar Justítia verður of veik á móti iðrunarlausum bersyndugum. Eg veit þá ei til hvers hún er. En allt kann að hafa sinn tilgang. - Sendu mér heldur eitthvað af þínum lofsálmum, ef fallegir eru, heldur en í klaustrið. - Dálítið fréttist af þér suður, t. d. að þú sért farinn að láta lögsækja Adm. Scheving fyrir marsvínin, en hafir boðið sætt fyrir 700 spec. Svo skal hann hafa sagt af sér umboðinu. Nú veit eg ekki meira. Þetta kalla sumir harðindi.

Það stendur allt við sama með danska búninginn. Keyser er ekki fær um að búa til teikninguna vegna kýla á höndum. Þegar það mein batnar, gerist eitthvað.

Pósturinn þinn situr yfir mér, svo allt þetta verður rugl og hégómi. Hann er einlægt að tala um lærðar sakir, Kosmogonie og kosmologie, varianter og þessháttar, personificeret Chaos m. m. úr Eddu Magnusens, er hann þykist ekki skilja. Þú heldur og þessvegna til góða að eg nú hætti.

ES. Egilsen hefir eignazt son, sem var skírður B. Gröndal, og Gunnlaugsen annan; sá fyrri sonur lifir, hinn er dáinn.


