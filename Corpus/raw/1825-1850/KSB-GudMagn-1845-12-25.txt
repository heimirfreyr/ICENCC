
<meta-info>Guðríður Magnúsdóttir til Finns Magnússonar</meta-info>
<meta-date>Oddgeirshólum, á jólanóttina 1845</meta-date>
 Hjartkæri góði bróðir!

Snemma byrja eg nú bréfið, sem eg ætla að párá þér með póstskipinu. Það á að færa þér mitt ástar þakklæti fyrir þitt elskulega tilskrif með því og allt gott. Spá er spaks geta, það sannast á þér, minn bezti bróðir. Þú segir, að öskufallið á Orkneyjum boði þér stórkostlegt eldgos á Íslandi, og eru nú strax orðnar ærið miklar afleiðingar af eldgosinu úr Heklu, sem með þrálátum stórdynkjum byrjaði að spúa þriðjudaginn þann annan september, og höfum Við hér að heiman á hverju kvöldi séð upp úr henni logann, þegar loftlétt hefir verið, upp fyrir Hestfjall, stundum einn, stundum tvo og stundum þrjá. 29. nóvember sást ekki úr henni reykur, og vorum við þá að gleðjast við hún mundi ætla að hætta. En það stóð ekki nema þrjá daga, og þá var mikill og digur reykjarmökkvi einn daginn fyrir norðan fjallið, og svo tók hún til aftur með ferskri ákefð, og síðan er sagt, að öskufallið og brennisteinninn sé ennþá pestmeiri en áður á fénaði, og var þó áður orðið bágt. Beztu heyjabændurnir í Tungunum eru búnir að skera hundrað sauði, og er sagt þeir hafi ekki átt fleiri, og eftir því séu þeir búnir að skera af lömbum og veturgömlu, og ætli ekki að setja á nema ærnar og hleypa þeim ekki út á jörðina. Þetta eru báðir hreppstjórarnir í Tungunum, og væri betur að fleiri hefði það eftir. Mikið er eg angruð af Ögmundi mínum hérna, sem ekki einasta breytir nú ekki svona, heldur fjölgar fénaði talsvert og ætlar þvi jörðina til að lifa á, og það sem skorið er, er þó eins og annarsstaðar að heyrist sármagurt og með gaddi í tönnunum, bæði ungt og gamalt. Eg segi það satt, að eg hefi sagt honum mína meiningu um þetta, og kvíði eg fyrir afleiðingunum af þessu, svo sem þau hjón og allt þeirra fólk eru mér góð, og svo sem þau eru nú ómagamörg, og ef þar á ofan koma nú, eins og oftast eftir eldgosin, jarðskjálftarnir. Fyrir þeim og stríðstiðinni kvíði eg, ef eg lifi það. Ein er bótin almáttugan öðling biðja, voru að fótinn vanmáttugan vilji styðja.

Mikil gleði er mér að frétta af Páli, að hann er líklegt mannsefni. En góð börn segir Sigríður mín, að öll hans systkini séu, og eins sjálfur hann. Þó sýnist henni af bræðrunum Brynjólfur bliðlegast og allra saklauslegast góðmennið. En ekki sýnist henni hann gáfu- eða skarplegur. En í Finn Magnús sýnist henni að öllu mest varið af þeim bræðrum. Hún segir hann hafi einn fyrir þá alla svip af bróður sínum sáluga í vaxtarlagi, og aftan á af öXlunum og herðunum hafi sér sýnzt hans svipur, þegar hún hafi verið á bak við hann. Sama svip segir hún líka bregði á tiltæki hans og orðalag, og sárt harmar hún, að hann skyldi ekki hafa fengið að læra. Eg keypti í haust handa henni mann og tvo hesta, svo hún gæti farið í Kjósina að finna þessi systkini sín. Henni er það alsköpuð alvara að reyna til af öllu megni að nýja upp þá frændsemi, sem þar er á milli. Henni var það svo kunnugt, að þar sem við systurnar áttum hlut að, var hún í grunn fallin nema að nafninu. Hún bauð þá systrunum að koma hingað og læra af sér það sem hún gæti kennt þeim, og höfðu þær orðið því mikið fegnar, og móðir þeirra vill það líka, fyrst það þarf ekki að kosta neitt. Hún segist ekki vilja láta það spyrjast af sér, að hún brúki efni sín til þess. Svo er margt sinnið sem skinnið. Ekki einasta meðan guð lofaði mér að gleðjast við Steindór minn sáluga lifandi, var það huggunin mín, að nokkuð af því, sem af okkur gekk, eyddist til hans lærdómsframfara, heldur líka síðan eg missti þennan ómetanlega dýrgrip, er það ein huggunin mín, að eg ekki hlífði neinu, sem mér var mögulegt að missa, ekki sængurfötum, borðsilfri, fötum eða kvensilfri sjálfrar minnar, til þess hans framfarir og fullkomnan yrði sem mest.

Mikil gleði var mér í því, að Ragnhildur systir vill lofa dætrum sinum að koma til Sigríðar minnar og læra af henni, því ennþá man eg glöggt til þess, sem eg nokkrum sinnum á fyrri árum minnti Meðalfellshjónin á, að börnin okkar væru eins skyld og alsystkini. Blessuð börnin eru meir en saklaus af öllum þeim ójöfnuði, sem kom fram við manninn minn sáluga frá blautu barnsbeini, og síðan í öllum viðskiptum við bæði okkur, þó að mér í huganum sárni það mest, að eg mátti ekki halda móður minni sálugu hjá mér, þegar hún svo gott sem var komin til min, skömmu áður en bróðir minn sálugi dó. Samt lét hún í það sinn ekki undan síra Einari sáluga með að samþykkja að fara héðan með honum, fyrri en hann fór að gráta, og svo vantaði mig brekkumegnið til að taka hana burtu frá Meðalfelli, þegar hún óskaði grátandi, að hún væri komin til min. Oft hefi eg beðið guð að hjálpa mér til að biðja hann um að skipta á millum okkar Ragnhildar eins og föður á millum barna. Sigríður mín vill nú taka aðra systur sína, nema um sláttinn, vegna þess að móðir þeirra vill aðskilja þær, henni þykir þær tefja hvor aðra, sem vel getur verið, því báðar eru börn að aldri, en mikið samrímdar. Hún er svo hrædd um, að móðir þeirra láti þær eitthvað í burtu fyrir vinnukonur, eins og Brynjólfur hefir nú verið Vinnumaður á Lambastöðum, síðan hann hætti að vinna þar fyrir bókbandskennslunni. Eg tala ekki um, hvað eg vildi við Didda mín gætum tekið Mömmu mína heldur en að hún færi til vandalausra og skildist frá systur sinni, sem hún elskar. Ekkert kvíði eg vinnuleysi hennar hjá Diddu minni, hún hefir bæði verið vanin á að halda sér að verki, er náttúruð með það, og hefir bezta lag á að koma öðrum til að halda áfram verki, svo að þeim þyki það ekki miður. Eg óttast heilsufar hennar R. litlu, sem er veiklegt, og þar til hefir hún æxli á öxlinni, sem hefir taugar og rætur niður undir brjóstið. En eg er svo mikil mótlætis skepna, að eg er hrædd, að annaðhvort kynni hún að hrörna meira eða deyja hjá mér, og langar mig ekki til þess. Þetta bíður svona núna fyrst sumarsins. Það er aftalað, að þær verði hér þá báðar að læra eitthvað. Þær hafa líka þörf fyrir það, því hvorug kann svo mikið sem að marka staf. Eg bið og vona að guð gefi þeim verði það að góðu að vera nærri Diddu minni.

Síra Guðmundur Torfason hefir beðið mig að biðja þig að gjöra svo vel og yfirlesa til lagfæringar eitthvert kvæði, sem hann hefir yfirsett. Eg lofaði honum ekki neinu, en láta þig Vita, að hann hefði beðið mig fyrir það, og þar Við verður það líka að lenda fyrir mér í þetta sinn. Hann ætlar líka að skrifa þér til sjálfur, og getur hann þá bezt sagt, hvers hann vill biðja þig. Eg hefi ekkert vit á því, en hrædd er eg um, hvað mikill gáfumaður sem hann er, og skáld gott, að lundarlaginu sé svo varið, að hann sé eins fljótur með þessi lærdómsverk, og vandi það líkt, eins og hann væri að flétta hnappeldu. Samt er hjarta hans gott og frómt.

Sigríður mín biður auðmjúklega að heilsa þér. Hún skrifaði þér til í sumar með sessuverinu, sem hana langaði til að senda þér, og er þó mér alveg að kenna, að hún hafði dirfsku til að framkvæma það. Eg ætla nú að biðja þig, bezti bróðir, að lofa henni að halda áfram með að senda þér sýnishorn af því, sem hún kann að gjöra, því orsakirnar til þess að hana langar til þess, eru hvorki það, að hún vilji prjála með það, sem hún kann, og enn síður aðrar lítilfjörlegri, sem eg fyriryrði mig að nefna, heldur er það eintóm barnalund beggja okkar, því á mér er farið að rætast máltækið: tvisvar verður gamall barn. Eg er nú í þessum heimi að öllu leyti búin að missa aðra mína veraldargleði, og mér auðnaðist ekki að þú sæir og reyndir, hvað margt og mikið gott guð hafði gefið mér í Steindóri minum sáluga og hvert afbragð hann yar. Henni lofar guð mér að halda ennþá, og á þessu litla, sem hún sendir þér af verkum sinum, sér þú í þeim pósti, hvað guð hefir til hennar lagt. Við finnumst öll á feginsdegi. Þangað til bið eg guð að gleðja okkur með sjálfum sér og er ætíð þín af hjarta elskandi systir

Guðríður Magnúsdóttir. 
