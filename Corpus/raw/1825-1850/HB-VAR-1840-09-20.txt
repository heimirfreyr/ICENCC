

Bessastöðum, 20. september 1840.

Innilega elskaði bezti bróðir!

ÞÓ EG hafi með fyrri skipum í sumar sent þér dálítinn seðil, verð eg samt að láta þig sjá með seinasta skipinu sem fer, að eg ennþá er lifandi og eftir vonum heil á hófi. Þó hef eg nú snert af augnaveiki, sem nú heldur oft er farin að finna til. Líka var eg svo óheppin í sumar að rasa og meiða mig á fæti, sem þó er að miklu leyti batnað. Tíðindalaust er hér allt, merkísmenn lifa allir það eg veit. En svo lítur út, að árferði muni nú töluvert spillast vegna rigninga, sem gengu allan ágústmánuð út og fram til þess 10. sept. Að sönnu kom í ágúst einstaka hálfur dagur þurr, en það vildi nú lítið hjálpa. Þetta nýtingarleysi er að frétta um allt land. Fiskirí hefur líka brugðizt í sumar. Slysfarir eru þessar: Tveir dekksbátar hafa farið algjörlega með fólki og öllu saman. Var annar eign gróssera Knudsens, hinn faktors Iversens frá Flensborg. Kaupfar bræðranna Benediktssona, rodemeistarans og Brynjólfs, frá Stykkishólmi strandaði fyrir sunnan Garðinn í blásandi byr á norðan. Fólk allt komst af. Miklu af vörum varð hjálpað.

Fyrsta dag næsta mánaðar, þegar skólinn verður settur, er áformað að minnast hér fæðingardags vors nýja konungs, hefur það verið venja líka að heiðra afmælisdag þess fráfallna jöfurs.

Assessor Johnsen situr í stiftamtmannssætinu og fer það sæmilega, að minnsta kosti þurfum við ekki að kvarta.

Það held eg að ChEristján] verði hér hjá oss í vetur og bíði eftir vatnsins hræring að geta fengið sýslu. Að sönnu er nú stíftamtm. vor við hendina að draga fram sinn gamla skrifara, og mun það gjöra meira til að eiga hann að en að hafa bezta karakter og eiga engan að, en ekki hefur nú Þórður nema haud, 'þessi sem B[ardenfleth] hefur heitið að hjálpa. Máske þú nú vildir, bezti bróðir, tala máli Ch., ef ekki sjálfur, þá í gegnum aðra, þar hann ekki getur sjálfur verið við höndina, sem hefði verið honum betra. Annars eru nú tvær sýslur lausar, og ekki þarf Þórður þó nema aðra þeirra.

Snemma í sumar sendi eg þér höggul með fullri utanáskrift. Fór það með stúdent einum að nafni Thorarensen. Bað eg hann koma böggli þessum til sonar þíns. Ekkert bréf fór þá með, heldur fluttist það óvart vestur á land og fékk eg það heim til mín mánuði seinna. Nú eru augu mín orðin ófær og efnið þrotið í þetta sinn. Guð veit hvort eg lifi það að skrifa þér aftur. Guð veri þín og þinna faðir og hjálpari alla æfi óskar þín af hjarta elskandi systir

I. J.


