

Görðum, 26. okt. 1848

Ef eg slóri til morguns, svo enda eg mitt 71. ár; ég byrja því í dag að hripa þér þennan miða. Sigling er fyrir utan, en enginn veit hvað hún hefir meðferðis, máske kóleru. Það er líklega skipið til Bjerings, sem von hefir lengi verið á og seinast fréttist hefði verið stanzað í Khöfn, af því það var með þyzku marki. Póstskipið kom þann 17. h., með því komu engar aðrar fréttir, auk þeirra, sem komnar voru áður, heldur en þetta, að Kristjánsen er orðinn assessor í landsyfirréttinum, að Melsteð á að verða commissarius á alþingi, að alþingið á að dæma um það, sem ríkisfundurinn ályktar ytra í þessum mánuði um Danmerkur stjórnarform. Og þarna kemur það fram: Vér munum yfir englunum daema.-

Eg get ekki af mér staðið að skrifa þér fregn, sem hingað er komin viðvíkjandi oss hérna. Til Khafnar hafði borizt sú fregn, að Ísland væri búið að byrja uppreisn, og þá skelfdist Heródes og Öll jerúsalem með honum; en svo fréttist aftur, að það væri ekki satt, og til frekari fullvissu komu héðan bónarbréf um það, að Ísland mætti sjálft velja sína menn á ríkisfundinn. Af þessu gladdist öll Jerúsalem, og nú vill stjórnin álíta oss sem sín elskuleg börn. En ef vér erum börn, svo erum vér erfingjar. - Hér syðra ber ekkert til tíðinda. Veðrátta hefir verið mikið haganleg í haust, einkum fyrir mig og mína líka, sem hugsum í seinna lagi til þess að troða í gættir og þekja hús etc. Við í Görðum lifum við það venjulega og eins mamma, þó tók uppá hana nokkuð fregnin um veikleika sonar hennar, jóns í Aarhus, sem þó var ekki nema kýli aftan á hálsinum. Hún hefir gert ráð fyrir að senda þér bréf, sem hún fékk frá honum, eða þó heldur frá syni hans Valgarði, og verður það þá lagt með þessum seðli, samt miði sem eg fékk frá Grími mínum syni gullsmiðsins, þó hann sé ekki merkilegur. Hann synir aðeins það, að nú unir hann æfi. Gullsmiðurinn er nú orðinn hressari en hann hefir verið heilt ár að undanförnu.

Dómkirkjuna á að vígja næstk. laugardag kl. 6 eftir m. Hjálmar eru komnir til hennar og nóg valeós, því verður að vera orðið skuggsýnt þegar hún helgast, svo öll hennar dýrð blasi þess betur við. Það er sjálfsagt, að biskupinn vígir hana sjálfur, hvaðisem sra Monrad segir, er vill láta sóknarprestinn hafa allan vanda af vígslu sinna kirkna og í vissum kringumstæðum héraðsprófastinn. ›

Altalað er hér, að tveir vinnumenn frá Laugardælum í Flóa séu stroknir á fjöll með nokkra hesta og nauðsynlegustu búsgögn, til dæmis pott til að elda í. Menn eru gerðir út af Melsteð til að leita þeirra. Staðastaðapresturinn er sagður veikur síðan hann kom suður; honum er máske farið að batna núna.

Sra Ólafur í Stafholti skal hafa misst bæði sín börn, og svo á hann ekkert á lífi. - Ástand fólks hér syðra er tvísýnt. Korn er lítið í kaupstöðum, og lán fá engir, sem skuldugir eru, en þeir eru flestir, af gömlum vana framar en nauðsyn. Heyth hefir að stiftamtmaður hafi beðið kóng með skipi, sem héðan er nýfarið, að senda hingað korn í vetur, því ei má kaupstaðurinn vera kornlaus, hvað sem öðru líður.

En nú kemur bón til þín, og hún er sú, að ef nokkuð hefir goldizt til okkar af Brimilsvöllum í ár, svo ætla eg, ef þú getur þér bagalaust, að biðja þig útbetala minn hluta fyrir mig til Finns sonar þíns í Khöfn. Eg hefi svo mikil mök við hann, að eg er kominn í skuldir við hann og þarf að senda honum peninga, en peninga rekur ekki í Görðum, eins og Elín sál. í Laugarnesi sagði, þegar verið var að biðja hana að gefa sér skilding: þá rekur ekki skildingana hérna, sagði hún. - - - 
