

Görðum, 31. júlí 1846

Fyrst þið að vestan voruð svo góðir að senda okkur fyrst faktor, sem hér kvað upp úr með prísa, og síðan spekulant, sem bætti þá, svo verð eg að senda þér aftur pistil, og verður hann þó ekki langur, því nóg er að snúast, en eg gerist seinn í snúningum. Við hér höfum lengi ekkert frétt af ykkur, nema að Árni litli komst vel vestur og þótti okkur það gott. Eftir hans burtför varð ég veikur aftur og konan með, máske höfum við farið óvarlega með okkur. Nú er allt komið í lag. Tengdamóðir okkar er komin hingað fyrir viku síðan, varð ekkert um ferðina og er hress meir en eftir vonum. Biskupsfrúin er komin að Laugarnesi. jörð og hús er búið að taka út. Melsteð mætti fyrir biskupinn við húss úttektina. Álag á það varð yfir 800 rd, sem lagamennirnir mest allt ætla sér að láta lenda á kóngi, og veit eg ei nema það mistakist fyrst geistlegt bú á hlut að máli. - Ekki nema 60 eiga að takast inn í nýja skólann, og 50 af þeim fá rúm í skólanum. Hinir 10 verða að hafa legurúm í bænum, meðal hverra Steingrímur þinn er. Hann á plássið víst hjá frú Finsen ef vill.

Veikindi hafa verið hér mikil, og síðan á hvítasunnu hafa hér dáið í mínum sóknum hartnær 80 af 1300. Hvergi frétti eg til, að svo margir hafi farið. Meðal þeirra dánu nefni eg Jörund gamla og fyrri konu hans, Vilborgu, þau fóru bæði í sömu gröf. Viku seinna dó sonur þeirra, Jörundur. Þorsteinn gamli á Hausastöðum er og sálaður. Þorsteinn í Úthlíð er orðinn ekkjumaður. - Havsteinn er kominn í Reykjavík. Landfysikus sótti hann veikan upp að Kalmanstungu, hvar hann lagðist.

Af biskupnum fréttist ekkert, og ekki veit neinn með vissu nær eða hvernig hann kemst inn; sumir ætla honum að fara frá Khöfn til Englands og þaðan hingað með vorum saltskipum, aðrir að skip muni verða sent á Eyrarbakka, í stað þess sem þar strandaði, og hann fái þar far, og þeir sem taka rofin lægst, að hann komi með póstskipi. Aftur eru þeir til, sem fljúga hærra og segja, að kóngur muni gera út skip með hann, og það vildi eg helzt kjósa.

Næstliðinn sunnudag var mikil dýrð í Reykjavík, ball til heiðurs þeim frönsku og Belgum, sem hér eru nú, var haldið, og haldið í alþingissalnum. Þangað var flutt ljósakróna úr kirkjunni, og kostnaðurinn varð að sagt er 300 rd. - Nú má eg ekki vera að þessu lengur, eg held kona og mamma kannske skrifi og bæta þær upp mina ávöntun. Jú, - yngri Melsteð er orðinn prentverks undirdirecteur, hefir keypt hús H. frænda fyrir 2000 rd, líklega á pappírnum. Sra Ásmundur er fluttur í biskupshúsið og hefir tekið grasið. Eg setti hann inn næstl. sunnudag. Nú er úttalað!

Þinn

Á. Helgason.


