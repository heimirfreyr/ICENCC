

Görðum, ll. apríl 1849

Þú hefir mælzt til, að eg skrifaði þér til sem fyrst, ef skip kæmu í vor hingað, það sem eg frétti utanlands frá, og eg hefi lofað að gjöra það. Nú eru 3 skip komin og 4. er að leggja inn í Rvík. Mér er rétt um og ó að skrifa þér fréttir utanlands frá, því mér er sagt að skip hafi farið til Ólafsvíkur sama daginn sem fyrsta skipið lagði hingað; en fyrst svo er aftalað, verð eg að efna loforðið. Þetta hefi eg frétt: Þú hefir fengið lausn frá embættinu með þínum föstu launum, 1500 rd. Kammerráð Melsteð skal sækja um amtið, þú hefir lengi haldið uppá hann, eg ekki, því mér er aldrei um þá, sem eru sléttorðir. Nú, veri það nú sem vill. Ríkisfundur var saman kallaður 23. okt., átti að enda seinast í þess um mánuði; á honum voru 5 fyrir Ísland, assessor Johnsen, B. Pétursson, jón Sigurðsson, Jón halti og Konráð Gíslason. Enginn skal þar hafa lokið upp sínum munni, nema einu sinni assessor Johnsen, og leyfa sér sumir að segja, að honum hafi verið bent til heldur að hugsa en tala, líklega er þetta ósatt. En ósköp er að heyra sumt, sem blaðrað er á þinginu. - Allir Danmerkur vinstri eru frá völdum nema Moltke þinn og Bardi minn. Í stað þeirra, sem frá fóru, eru komnir Bang, indenrigsrninister, Sponech greifi, ungur skratti (NB finansminister, og á svartan hund stóran sem naut, er getur gleypt Danmörk þegar hann vill), Madvig, mikið vel heima í þeirri grísku og latínsku grammatik; Clausen, bezti theolog, einhver Hansen (krigsminister), því Tscherning er frá. Í staðinn fyrir greifa Knuth er Moltke þinn orðinn udenlandsminister, í stuttu máli, nú er allt á hjólum ytra. Oddgeir minn er orðinn contoirchef í því nýja íslenzka Departem. með 1600 rd launum og hefir nafnbótina: Kammerráð. Grímur minn Thomsen er orðinn legations secret. í París. Allir þeir drengir, sem hjá mér hafa lært og eg hefi haldið uppá, skulu komast fram, og þar af getur þú vitað, að Finnur verður einhversstaðar, því uppá hann hefi eg ekki lítið haldið. Mér þykir nú sem stendur ekkert að honum nema það skyldi vera, að hann hefir nú ekki skrifað með fyrsta skipi eins og hann hefir áður gjört, og held eg það allt til góða, sé hann að taka attestas, en trauðlega annars. - Látizt hafa ytra kaupm. Petersen frá Reykjavík, Baagöe gamli, Levison, eigandi Eyrarbakka (og sumir segja jens, sonur sra jóns Matthiassonar) samt mágur vor, jón Finsen í Aarhus; hann dó 8. okt. seinasti. Hans bú skal vera fátækt, en öll börnin eru fær og fleyg nema það yngsta, sem á að verða examin. juris sem allra fyrst. Oft hefi eg dáðst að gömlu Valgerði, en aldrei meir en nú. Það kemur bréf til hennar á skírdag frá Valgarði sonarsyni hennar, áður en hún er komin á fætur. Fyrir því er sorgarlakk, og hún lætur færa mér það og biður mig að lesa; eg les það í bólinu,en rétt í því eg er búinn að því, kemur hún hingað inn, og eg fæ henni bréfið þegjandi; hún sezt niður og les það með þessari hugvekju: það er líklegt ekki verði langt á milli okkar. Stendur upp og kallar stelpu, sem hún er að kenna kristindóminn, á 8. ári, og fer eftir venju að láta lesa dagsins guðspjall og bænina í minum prédikunum, og er rétt hin sama síðan í orði og viðmóti, nema hvað mér sýnist hún fölari, svo mér er ekki grunlaust, að hún hafi meira að bera en áður, þó enginn viti. - Æ, eg fer að hætta þessu masi og leggja mig uppí rúm, eins og geri stundum á daginn, af því mér er hætt við fótakulda. Allt annað í Görðum við hið gamla. Thomsen á Bessastöðum er nú með lakasta móti, þó dregst hann oftast á ferli. Börn eru hér nú að hrapa niður, og það eldri en ársgömul; af fullorðnum deyr fátt. Árferð er hér góð og afli í betra lagi. Og verið þið nú sæl. Kona mín og mamma biðja kærlegast að heilsa.


