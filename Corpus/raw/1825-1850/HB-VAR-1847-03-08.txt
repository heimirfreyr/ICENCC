

Bessastöðum, 8. marz 1847.

Elskaði bezti bróðir!

INNILEGUSTU þakkir fyrir þitt ástríka bréf, sem mér barst með einhverjum vermanni, en með pósti hef eg ennþá ekki bréf fengið. - Seðil skrifaði eg þér rétt fyrir jólin, sem eg nú gizka á, að ekki sé til skila kominn. Var hann þess innihalds að segja þér frá, að manni mínum hefur lukkazt að útvega skrifara, Þórð son assessors Jónassens, sem hann eignaðist áður hann giftist. Hann verður ekki laus við skólann fyrr en í júlímánuði. Þá skrifast hann út. Þó að piltur þessi sé ekki sem vanur Skrifari Bjarna líki, skrifar hann allgóða hönd. Vona eg að hann undir þinni tilsögn taki skjótt framförum, því víst er hann gáfaður og lipur í umgengni. Varla held eg hann æðrist af einverunni, því hann er lítið fyrir kaupstaðalífið. En það er líklegt, að langa kynni hann að heimsækja blindan afa sinn á Sauðanesi, sem hefur alið hann upp. Hvernig sem útvegur þessar reynast, er eg viss um, að piltur þessi er sá hezti sem var að fá, og fel eg þér þennan frænda vorn til hins bezta.

Vetur er sá blíðasti, ekki frost og ekki snjór, fiskur kominn fyrir löngu og allt í himnalagi, en þó æði kvillasamt á einstaka heimilum. Apotekarinn er farinn veg allrar veraldar, portnerinn við skólann og tveir skólapiltar, og ennþá eru einn eða tveir á heljar þröminni. Má kalla að veikindi þessi hafi loðað þar við það sem af er vetri.

Ekki ætlar skólastjórnin að selja Bessastaði fyrst um sinn, en flestir halda það muni þó seinna koma fyrir, að þeir verði ialir. Stiftamtmaður er nú búinn að byggj a manni mínum þá næstu fjögur ár með fimmtíu dala eftirgjald-i. Þykir mér gott að mega hírast hér kyrr. Jörð þessi hefur góða kosti. Maður er útaf með sitt með skepnur, mótak og fleira. Eru líka kostir, að hér þarf enginn að koma nema þeir sem hafa erindi, en stutt að fara, Vilji maður heimsækja einhvern. Hálft húsið er nú að kalla tómt, þar á meðal tvær stofur stórar með vænurn kakalofnum. Það er satt, að húsið þarf aðgjörð, því það hefur þolað skólans aðgang í 40 ár. Væri samt gjört við þakið á því og hvíttað innra, yrði það með beztu húsum.

Heilsa mín er alltaf linari síðan eg fékk mislingana og maginn vangæfari, augun veikari, en eg á nú miklu hægara og kann allvel hag mínum, þó færra sé um. - Bréfið með hringnum þínum, sem eftir varð af póstinum, vona eg að nú komist í hans ferð. Drottinn gleðji og aðstoði einsetumanninn alla æfi óskar þin elskandi systir

I. J.

Ekki hefur maður minn talað neitt um launin við Þórð Jónasson. Eg held þið komið ykkur saman um það.


