

Bessastöðum, 5. marz 1842.

Hjartkæri bróðir!

ÞÓ EG hafi engan seðil fengið frá þér með póstskipi, verð eg þó samt með einni línu að sýna þér, að eg ennþá tóri. - Mér líður rétt við það sama, hrörna heldur til heilsu. Er heldur áhyggjufull að verða ef til vill að hrekjast héðan við skólaflutninginn, því hér hefur mér í mörgu tilliti vel vegnað, þó mér hinsvegar hafi fundizt eg bera hita og þunga dagsins.

Menn segja að báðir assessorarnir sæki um amtmannsembættið fyrir norðan, en nú er Borgen settur um tíma, en Ari vor Sæmundsson er nú í sýslumanns stað. Ekkja amtm. sál. flth nú með þrem börnum til foreldra sinna að Staðarfelli. Er sagt, að sterbúið sé fremur fátækt.

Vetur var frostamikill til jóla, síðan geisistormar og umhleypingar, sem enn haldast við. Frostin, þegar þau voru mest, hafa líklega verið hér um bil sextán gráður. - Enginn nafnkenndur hefur dáið það eg veit nema merkismaðurinn Jón gamli Sighvatsson.

Nú er í áformi að gefa út á prenti og snúið á íslenzku það sem fram hefur farið á höfðingjafunclunum í Reykjavík. Á þetta að prentast í Kaupmannahöfn.

Merkisprestur úr Múlasýslu hefur skrifað manni mínum, að fiskiskúta þar hafi í haust eð var orðið vör við sj ódýr. Það synti lengi fram með skútunni. Það var, segja skútumenn, eins í sköpulagi og maður af meðalstærð, sköllótt. Fleygðu menn svo til þess vettling. Tók það hann strax í munninn og stakk sér svo og sást ekki meir. Sumir segja það hafi í sama litið til þeirra og kinkað kollinum. Það er samt varla trúlegt. En eitthvað er víst satt í þessu.

Dálítinn seðil fékk eg frá Grími litla með póstskipi. Ekki var hann sérlega skemmtilegur, heldur þver og myndugur. Ekki segir hann mér neitt frá ástandi sínu, en segist ekki muni þiggja tilboð mitt að koma til okkar, sem eg hafði boðið honum. Það er bót í máli, að eg er ekki orðin sérlega tilfinningasöm, heldur er sú barátta, sem eg hef orðið að heyja, búin að berja nokkurt sigg á mig. Svo mikið hef eg komizt að hjá öðrum löndum mínum, að ekki hefur hann þreytt sig á lögvísinni sumarið sem leið.- Dætur mínar gleðja mig ávallt með sinni elskusemi og góðvilja. - Póstar eru allir komnir, en ekkert að frétta nema heldur harðan vetur og ýmislegt arg og jag, sem þú hefur ekki gaman af að frétta.

Drottinn annist þig og þína og gjöri alla þína mæðu þolanlega, því hann hefur máttinn og viljann. - Þín af hjarta elskandi systir

I. J.


