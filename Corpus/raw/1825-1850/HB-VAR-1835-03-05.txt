

Bessastöðum, 5. marz 1835.

Hjartkæri bróðir!

ÞITT ástríka bréf með póstskipi þakka eg þér hér með innilegast. Fáar og illar eru fréttir frá oss. Vetur er hinn strangasti, sem eg man. Það mun óumilýjanlegt, að mikill fellir verði á skepnum, því nú eru hestar strax farnir að falla hrönnum, bæði fyrir sunnan og vestan. Að norðan hefur enn engin fregn kornið. Margir hafa misst, skorið niður, fé og kýr að sagt er. Falli nú svo, að fiskileysi bætist ofan á, óttast menn fyrir hallæri. Hér er nú mikill sultur og seyra, svo að á mörgum fátæklingi sér. Kaupstaðir eru kornlausir og það svo, að þó menn gangi með peninga í höndunum fæst ekki ein skeppa. Hafa þó spekúlantar þessi ár fært hingað töluvert af mat. En máske þeir hafi komið í fæsta lagi sumarið sem leið eða flæmzt í burt aftur.

Þessir merkismenn hafa dáið: Sekreteri og sýslum. Bonnesen, faktor Óli Sandholt, Einar Jónasson faktor í Rvík, klausturhaldari Þórður Bjarnason í Sviðholti og eitthvað af prestum, eg man ekki þeirra nöfn. Landfógeti Ulstrup hefur síðan fyrst í desember verið á heljarþröminni, nú er hann sagður í afturbata. Hann skal nú ætla yfir háls og höfuð alfarinn til Danmerkur í sumar, það er að segja, ef hann lifnar. Þar skilur hann við það bezta embætti, sem hér er á landi, í það minnsta á meðan spekúl[antar] fá að höndla hér og nokkrir fá að selja hér timbur, því það er allt selt við auktion í Rvík. Embætti þessu fylgir gott hús, Bergmannsstofa gamla, nýlega sett í stand handa honum. Líka fylgir kýrgrös, góðir kálgarðar og fleira. - Mér og mínum líður þolanlega. Eg er nú í hressara lagi til heilsu, en þetta er nú eins og falinn eldur. Maður minn og börn lifa frísk. Nú hefur sr. Páll fengið prestakall á landi, Miðdal í Árnessýslu, að sönnu lítið brauð, en liggur í fallegustu og beztu'sveit. Arngr. okkar gamli er nú að spenna sig upp og sækja um Grímsey, en ekki er nú víst að hann fái hana. Hann gengur nú um kring til að prédika. Hér ætlaði hann að prédika og svo, en þá varð stiftspr. snögglega illt, svo ekkert varð af bæninni. Varla trúi [eg] að þeir gjöri þann karl að presti. -- Reynsla er að vita, að þú skulir lifa svona óánægður. Mér var lengi framan af hætt til þess sama, en margföld reynsla hefur sannfært mig um, að margar konur miklu betri og fullkomnari en eg hafa við enn meira og verra að stríða, og eftir því hef eg líka tekið, þegar eg hef fengið óskir mínar hef eg oft þótzt verst farin. Mig langar oft til að losast hér frá skólanum, en hugsa þá sem svo: Hér hef eg þó og mínir blómgazt allvel og getað gjört fátækum gott. Eg hef þá orðið rólegri og getað gætt skyldu minnar með meira glaðlyndi en áður, og mun það þó engum kunnugum þykja girnilegt að standa í mínum pósti. - Það er meira en vorkunn þó þér veitist erfitt að vera býfógeti. Þó muntu varla losast við það að sinni, en þú verður að vera rólegur, ef þú getur. Ennþá getur það þó skeð, að þú fáir þér þægilegra embætti. Einasta verður þú að halda þér uppréttum í millitíð, svo þú getir  tekið á móti betri stöðu. Mér finnst þú ættir að þakka fyrir, að þú ekki varst valinn fyrir Íslands-fulltrúa. Það sannar þú og allir, að það verk verður illa þakkað og því verr launað. Ætli svo geti ekki farið á endanum, að þeir sem minnst ber á verði í raun og veru heppnastir. Milli okkar að segja held eg að Íslands-fulltrúarnir hafi ekki þurft að lesa bænir sínar í vetur og það strax áður en þeirra orð og verk voru heyrum kunnug. - Varla get eg ímyndað mér, að við munum sjást framar. Það gat ekki lukkazt þegar líklegra var. Hingað flyzt þú varla, og hér ætla eg mér að bera beinin. -Tjaldið þitt léði maður minn í góðu trausti til þín þínum eftirmanni. Þessi lofaði þá upp á æru og trú að senda það með fyrsta skipi frá Akureyri. Hann hefur líkast til gleymt þessu sínu góða loforði. Eg á ekki heldur von á hann sé orðheldnari en allir aðrir. Hann var að flytja sig þegar að hann fékk tjaldið.

- Þú skalt með fyrstu sumarskipum fá sýnishorn af freð- eða smáfiski. Það er einn kapt[einn], sem er kunningi manns míns, búsettur ekki langt frá þér. Hann kemur hér í vor. Með honum sendum við líklega fiskinn. - Já, berðu þig að halda þig hraustlega og ætlaðu það miskunn drottins, að hann muni leiða þig og þína þann bezta veg eins nú og fyrri, þegar við á unga aldri föðurlaus komustum klakklítið áfram meðal vandalausra. Guð annist þig og þína. Þín elskandi systir

I.J.


