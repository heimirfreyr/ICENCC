
<meta-info>Ragnhildur Magnúsdóttir til Finns Magnússonar</meta-info>
<meta-date>4. nóvember 1844</meta-date>
 - - - Ekki man eg til að neitt hafi nýtt til frétta borið, sem eg get nú skrifað þér, og ætla eg því að láta vera einkaefni miðans að segja þér frá, að eg hefi ráðfært mig við minn góða sóknarprest, síra Ólaf minn, um áform Páls míns, og sýnist honum það ekki ógjörlegt, og í því trausti og með hans ráðum ásamt þínum góðum vilja og tilhjálp, ef guð lofar okkur að lifa, vil eg reyna að fá einhvern útveg honum til styrks, ef það fengist, að tíminn þyrfti ekki að vera lengri en einn vetur, því ef lukkan er með, þá getur hann snúið sér að því, sem honum þá sýndist sér haganlegt, því nú er hans aldur i blóma, og þætti mér því gott hann mætti sem fyrst vera á fríum fæti. Eg vonast til að prestur minn skrifi þér mín vegna það sem honum sýnist haganlegt í þessu efni, en eg hefi ekki vit á að nefna það sem hann stakk upp á við mig, og hefi eg því ekki fleira en þetta. En ef við lifum til sumars, þá kemur til að reyna hvort þetta getur komizt í verk, lofi guð. Við reynum þá að fá okkur einhversstaðar peningalán. Ef guð lofar vona eg að tíðin greiði úr því aftur á einhvern veg, því mér sýnist þetta ekki meiri ofdirfska fyrir hann en aðra á þessu skeiði að reyna slíkt. - -- 
