

Bessastöðum, 12. marz 1826.

Hjartkæri góði bróðir!

ÞUNGT er nú að frétta af raunum þínum, og ekki man eg til, að nokkurt tilfelli hafi verkað svo sterklega á mig sem þetta. En þó svo sé ástatt, megum við ekki sleppa allri von. Við hér í húsi höfum til skamms tíma lifað vel. Ég hef í vetur verið í betra lagi til heilsu, en á þó oft bágt með að sofa. Börnin hafa og svo haft góða heilsu, en af mági þínum er það að segja, að hann nú liggur rúmfastur. Þann 7. þessa mánaðar reið hann í Hafnarfjörð og þaðan að Sviðholti. En á ferðinni þaðan og hingað heim fór hesturinn með hann ofan um ís (en koldimmt var), hrökk hann þá af baki og skaðaðist töluvert á höfði og andliti. Til stórrar lukku eru bæði augun heil, þyldi hann að ljúka þeim upp fyrir bólgu. Líka hefur hann fulla greind og rænu á öllu. Landphysikus hefur verið hér tvisvar og hann álítur, að hann sé á batavegi, og það sé eg líka að satt er, því hann er í dag miklu betri en fyrsta daginn. Hér af flýtur þá, að hann ekki getur skrifað þér einn staf. Hann hefur beðið mig bera þér innilega heilsan sína og biður þig veita móttöku hér meðfylgjandi buddu með 80 sp. í ríksortum. Þetta biður hann þig virða eins og það er meint af honum. - Veturinn var góður til þorra, frá því stórviðri og umhleypingar, hey lítt nýt, hestar horaðir, og svo sauðfé í slæmu standi. Hér lifa allir nafnkenndir nema frú R. Scheving á Leirá er dáin eftir langa og stranga banalegu.

Hvað skrifara snertir, þá álitur mágur þinn Pál þér ekki hentugan nú, þar þú nú líklega verður að halda til i kaupstaðnum, en skrifari er hann góður. En hér er einn, sem heitir Jakob, sem er viljugur að fara til þín. Hann verður stúdent í vor. Dagfar hans held eg þér líki, en skrifarahönd hans getur þú séð af innlögðu blaði. Fram getur honum líklega farið, því hann er ungur. Siglingaþanka hefur hann ekki. Með fyrstu ferð óskar J akoh að Vita, hvort þú ætlar að taka hann eða ekki. Svo er ástatt, að hann ætlar, að þér frágengnum, að komast til landfógeta fyrir skrifara, og er honum því mjög áríðandi að fá vissu hér um. Jakob er fátækur, svo hann þyrfti að fá hest á lestunum eða þegar hann ætti að koma, ef af þessu verður og þér þykir hönd hans hrúkanleg, því þar um er nú einungis Spursmálið. Ekki hefur Ólafur Hjaltested heilsu til að vera við skriftir, því hann er sárheilsuveikur. Síðan jól hefur hann þrisvar legið í heimakomu. Brjóstveikur er hann líka, og oft í vetur hefur hann sagt börnunum til meira af Vilja en mætti, því flest er honum vel gefið, sem honum er i sjálfræði, og ekki þekki eg neinn, sem eg hefði heldur kosið þér, ef heilsa hans hefði leyft. -- Við Valg. sýnist mér bezt gjört að segja henni nú strax upp vistinni og senda hana svo til Reykjavíkur á lestum. Mér þykir líklegt, að einhver Eyfirðinga kynni að taka hana af þér, ef þú gætir léð henni einhvern púlshest að ríða, en fyrri en á lestum er varla óhætt að láta kvenmann fara. Viljir þú gefa Valg. anvisning upp á mig, skal eg gefa henni dálítið til að byrja með gamla búskapinn, eg meina lausamennskuna. En það segi eg þér satt, góði bróðir, að eg óska ekki að þú haldir Valg. í vist móti vilja þínum og konu þinnar. Það er einungis í því tilliti, ef eg skyldi einhverntíma þurfa að útvega hér stúlku til þín, að mér gengi það betur, að eg vil gjöra Valg. gott, en það er ekki af vinfengi við hana. - Af smádóti, sem Hallgr. hefur með frá mér, sér þú það, sem þú vissir fyrri, að þú átt systur en ekki hróður. Þegar þú tekur upp úr stokknum, leggur þú merki til, að í skeiðarhlaðinu liggja eyrnahringar, sem eg óska að kona þín vildi brúka sjálf. Budduna í stokknum hirðir þú og hitt, sem er í stokknum. Í höggli, sem er hjá póstinum, er dálítið ai klæði, sem þú átt að láta eftir mér að brúka sjálfur. Verst er, ef Hallgr. pósti verður stolið á leiðinni norður með tösku og öllu saman.

Eins vildi eg óska, bróðir, og það er, að þú tækir þér ekki mótlætið svo nærri, að það hefði skaðlega verkun á heilsu þína, því kona þín og börn mega ekki missa þig núna. - Æ, öll þin mein stinga mig nú heldur sárt. En þó mér gangi flest á móti í þessum heimi, Vildi eg þó ekki láta mér hugfallast, heldur hressa mig við þá von, að skin komi eftir skúr, þó líkindi Væri til, að lífið yrði mér gleðilítið það eftir er daganna. - Berðu kveðju mína konu þinni og börnum. Drottinn veri þín hjálp og huggun. Í meðlæti og mótlæti er eg þín sama heittelskandi systir

Ingib. Jónsdóttir.,

Enginn veit af því, sem Hallgr. hafði með fyrir mig. Þú nefnir það allt svo ekki í bréfi til min seinna.


