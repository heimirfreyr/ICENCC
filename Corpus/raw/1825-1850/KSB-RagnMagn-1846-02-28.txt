
<meta-info>Ragnhildur Magnúsdóttir til Finns Magnússonar</meta-info>
<meta-date>Meðalfelli, 28. febrúar 1846</meta-date>
 Dyggðaríki hjartkæri bróðir!

Hjartanlega þakka eg þér fyrir þitt elskulegt tilskrif í haust með póstskipinu, af hverju eg sé þína bærilega líðan. Lof sé guði líka, að þér þótti ekki leiðinlegt að sjá Pál minn, og er mér það fyrir miklu, að þér gat fallið hann vel í geð, því þá vona eg heldur, að báðir þið hafið heldur einhverja ánægjustund af að finnast. Líka vil eg hér með þakka þér hjartanlega fyrir hvað bróðurlega þú hafðir tekið honum í Öllu, því hann segist ekki með orðum geta sagt mér, hvað góður og nákvæmur þú viljir í öllu vera sér. Hann verður að gjalda míns amlóðaskapar, þar eg er svo ónyt að geta ekki miðlað neinu við hann til smávegis útvega sinna, og veit eg það er leiðinlegt í þeim stað. En það fer eins og annað, að með guðs hjálp dregst ævin smátt og smátt áfram, ef ekki falla uppá stór ólánstilfelli, sem eg vil biðja minn góða guð að varðveita okkur öll frá. Ekki hefi eg neitt Sérlegt að segja þér af högum mínum, eg hefi í vetur verið í betra lagi hvað gigtina snertir, en þar á móti hefir verið bæði í mér og öðrum sífellt kvef, þó sóttlítið, en hósti, þeli ætíð fyrir brjósti á fólki, og er nú fólk farið að innbyrla sér, að öskufallið úr þeirri vondu Heklu fari svo ofan í mann, að þessi þeli geti ekki batnað á meðan hún er að. - -- 
