
<meta-info>Guðríður Magnúsdóttir til Finns Magnússonar</meta-info>
<meta-date>[Ódagsett blað.]</meta-date>
 - - - Ef þú vissir, elskulegasti bróðir minn, hvað margföld tilfelli guð hefir fyrirfram látið yfir mig koma, til að gjöra mér minn stóra missi sem þolanlegast, þá mundi þig undra á því. Í fyrravetur, laugardaginn fyrir páska, bar það fyrir mig alvakandi á áliðnum degi, rétt í sama mund og eg hefi heyrt, að Viðskilnaður Steindórs míns sáluga hafi skeð, að eg í vetur stöðuglega bjóst við minum, þínum eða Sigríðar minnar viðskilnaði þann sama dag, þegar færi að kvölda. Steindór minn sálugi ætlaði eg alltaf að vmundi verða gamall og gæfumaður, að guð mundi ætla að brúka hann til framkvæmdar sínu ráði i mikilvægum hlutum. Mér fannst hann vera af honum til þvílíks að öllu útbúinn. En ef eg ætti að segja það hvað margt það var, sem guð lét sameinast til að vekja mér hug um, að eitthvað mundi yfir mér vofa, þá mætti minna duga til að sannfæra mann um, að það var engin hending, sem fram kom, heldur guðs ásett ráð, þó ekkert væri eins undarlegt og það, sem fyrir mig bar laugardaginn fyrir páska í fyrra vetur, sem kom mér til að búast við mínum viðskilnaði, þann sama dag, frá morgni til þess kvölda tók. Eg sagði það hjónunum hér, áður en þau komu hingað, og í allan vetur, að þann dag í vetur byggist eg við mínum skilnaði við þetta líf, og við því var eg að búast, búin að skrifa börnunum mínum til og Árna á Ármóti, sem er formyndari Sigríðar minnar, og Magnúsi í Langholti, sem er lögverjari minn. Honum treysti eg því betur til alls góðs sem eg læri betur að þekkja hann, eins og hjónunum hérna, sem guð af gæzku sinni var búinn að leiða hingað til mín, áður en hann svipti mig sinni dýrmætustu gáfu, eldra og kjarkmeira barninu mínu. Lengi mætti það ganga, ef eg ætti að pára þér allar mínar hugrenningar út af missi Steindórs míns sáluga, eða allar mínar fagnaðartilfinningar, að þú tækir við að gleðjast við það fagra og kraftamikla blómstur, þegar hann sigldi og kæmi til þín. Sigríður mín minnti mig á að þakka guði fyrir það, að hann hefði verið látinn svala lönguninni og læra sundið, því fyrir það vissi nú allir, að hann hefði getað bjargað sér, ef hann hefði ekki verið að reyna til síðasta augnabliks að ná hinum piltinum og bjarga svo báðum. En Steindór minn sálugi sást úr landi stundum að fara á kjölinn og hvíla sig og fara svo niður í sjóinn á milli, þangað til vonin að ná hinum var þrotin. Þá festi hann sig við bátinn og færið. Sundmeistarinn segist engum hafa kennt sund eins frægum að synda. Svona reynum við Sigríður mín að hugga hvor aðra með því, sem hvorri fyrir sig kemur í hug. En guð minn góður gleðji og huggi þig og borgi þér, elskaði bróðir minn, fyrir Steindór minn sáluga og gefi okkur öllum í sínum friði og samkvæmt sínum vilja að bíða sælla samfunda í eilífri dýrð.

Þín þig af öllu hjarta elskandi systir

Guðríður Magnúsdóttir. 
