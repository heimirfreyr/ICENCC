
<meta-info>Guðríður Magnúsdóttir til Finns Magnússonar</meta-info>
<meta-date>7. september 1845</meta-date>
 Hjartkæri góði bróðir!

Eg pára nú þessar línur utan um bréf, sem Sigríður mín er búin að mynda, til að láta þær fylgja með saumaskap hennar og bréfinu til þín. Því síður líkar henni það sem hún gjörir, sem henni fer meira fram. Þó sárnar henni það mest við sjálfa sig, að hún felldi ekki úr utasta blaðið til vinstri hendar, sem er næst efstu rósinni, og sé eg, að hún segir það satt, að það er bæði ljótt i lögun og ónáttúrlegt. Líka þykir henni neðstu blöðin of lítil, en þau efri of stór. Eins kom henni of seint í hug að sauma borðið með smáblómstrum, eins og það lægi á því vaxdúkur. Eg veit af því, belti bróðir, að þú tekur þetta barnagaman hennar við þig eins og ljúfmennsku þinni sambýður. Fleira er hún búin að læra, sem hana langar til að sýna þér, ef þið lifið bæði svo að hún geti það, þó helzt það sem hún er viss um, að ekki er brúk með að sauma utanlands. Upp á gamla perlsauminn komst hún svo, að hún sá á Meðalfelli í fyrrahaust tusku úr sessuveri, sem búið var að fleygja, og kom með hana hingað austur með leyfi Ragnhildar systur. Hún segir hann sé fljótlegastur allra sauma og hægt að hafa hann með rósum, en það er eg viss um, að þær eru fyrir löngu allar dauðar, sem hann hafa kunnað. Eins komst hún tilsagnarlaust upp á augnasaum og þurfti ekki að spretta honum upp til þess. Mig langar nú til að vera ekki lengur að slíta henni út á asni, en láta hana fullkomnast í svo mikilli prýði sem hún getur til munns og handa, meðan guð vill lofa henni að láta það sjást, sem hann hefir til hennar lagt. Mér þykir henni líka vera orðin þörf á hvíld, því af helzt of miklu argi og vosbúð missti hún í fyrstunni heilsuna, og á hægri hendinni eru fingurnir bæði krepptir, hnýttir af barnlúa. Þetta Væri mikið óþarfa pár, ef því væri ekki svo varið, að eg veit það fyrir víst, að eg get ekkert orð við þig talað, nema með því, sem eg ber mig að para þér, fyrri en i eilífðinni.

Vertu nú, bezti bróðir minn, lífs og liðinn blessaður og guði til alls hins bezta falinn af þinni þig af hjarta elskandi systur

Guðríði Magnúsdóttur. 
