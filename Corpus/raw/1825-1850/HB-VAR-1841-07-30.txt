

Bessastöðum, 30. júlí 1841.

Elskaði bróðir!

MITT innilegasta ástarþakklæti tjái eg þér fyrir þitt góða bréf með vorskipinu og sendinguna, sem því fylgdi. En samt ítreka eg það, að ekki áttu að vera senda mér, þú þarft þinna muna með. En eg þigg það nú samt og þakka þér allan þinn góðvilja.

Fréttir eru engar. Gott grasár, nýting það sem af er. En nú má kalla fiskileysi sunnan og austanlands, og mun margur fátæklingur sjúga sultarhramminn. Höndlun hefur verið góð í sumu tilliti: Tunna af korni sex dali, kaffi og sykur á 24 skildinga, já enda á 22, kramvara með bezta verði. Rúg hefur verið í flestum höndlunum illa þurrkað og ekki gott. Kramvörur hafa ekki verið hjá nokkrum illa vandaðar. Saltfiskur hefur gengið sextán 17 og stundum 18 dali skippundið. Ull og tólg hefur verið hátt í prís, en þess verr, íslenzkar vörur eru hjá sumum of illa vandaðar og er slíkt raun að vita.

Nú er þá, segja menn, ákveðið að skólinn skuli flytjast í Rvík. Amast flestir við því, helzt ráðdeildarmennirnir. En hvað sem hver segir sýnir reynslan þetta seinna. Með Vissu veit maður, að hver piltur má í Rvík betala árlega 30 rd. meira en hér, og er þetta einungis þolandi fyrir ríka. Líka eru þeir neyddir til að klæða sig þar betur en hér. Svo er sumir eru svo fátækir, að ekki geta klætt sig að kalla má. -- Samkoman stendur nú í höfuðstaðnum. Ekki er frétt hvað þar gerist, nema að Alþingið eigi að standa í Reykjavík, að minnsta kosti í fyrsta sinni. Líkar almenningi illa að það staðnæmist þar, þar svo óheyrilega dýrt sé að halda sér þar uppi og fleira og fleira. -- Fátt hefur dáið af nafnkenndum nema sr. Björn prófastur í Garði fyrir norðan, og sr. Tómas á Breiðabólstað úr brjóstveiki. Lét hann eftir ekkju með 2 börnum og niðurfallið prestakall. -- Eg lifi svona og svona, er nú heldur hugsjúk yfir máske að hrekjast héðan, þar eg hef þó blessazt hér vel. En hinsegin verð ég að losast við skólann. Þó hafa piltarnir verið að kalla má sérlega góðir við mig, einkum næstu 2 eða 3 ár. Mikið þjáist eg af augnaveiki, helzt af sviða í augunum. Vatn rennur úr þeim mikið og illa þoli eg birtu alla. Sjón tapa eg ekki ennþá. Eg hef fengið mér góð gleraugu. -- Reynsla er að vita, að Jóni þínum gengur ekki betur, og gjöra ekki drengir okkar mikið sem gleður. Grímur held eg sé nú hættur að lesa lögin, en farinn að drabba í skáldskap. Skrifast hann á við skáldin hér inni um þessa mennt, segir lögvísin sé sér til leiðinda, og svona fer það. Okkur foreldrum sínum skrifar hann skorinort, ekki hvað sér verði ágengt að lesa, heldur sendir hann skraddarareikninga. Í ár hafa komið 2, samanlagðir upp á 200 og sextíu rd., en þeir eru nú fyrir 2 ár. Þungt er, að þetta skuli vera brúkað til einskis. Svo verður hann á eftir ekki maður til að vinna fyrir sér, og hvað verður svo af honum í framtíð. Sá er sæll í heiminum, sem engin börnin á, má eg segja. Þó vilja dætur mínar gjöra mér allt til gleði og eru mér þau elskulegustu börn. -- Hér er Ch[ristján] hjá mér ennþá og verður líklega í vetur. Það held eg hann hafi í áformi að sækja um syðri part Þingeyjarsýslu. Sá partur er að sögn ekki svo slæmur, þar henni er svo ójafnt skipt. Eg hvorki let hann né hvet til þessa. Eg er á þinni meiningu með það, að bráðræði var fyrir hann að fara hingað inn upp á von og óvon að vera settur hér fyrir sýslumann. Þó var honum nokkur vorkunn þar Bardenfleth hafði kvartað yfir, að sig vantaði júrista til að setja hér, því hann hafði púnterað svo út, að Þ. skyldi fá Vestmannaeyjarnar. En þetta gekk allt út yfir Ch. Satt er það, að hann hefur fært hér nokkur mál fyrir yfirrétti, en ekki nema eftir amtskipan. Nú er hann skrifari í samkomunni, kemur svo hér aftur þegar henni er lokið.

Það efast eg ekki um, að skattaframvarp þitt sé gott, þó eg ekki skilji það. Nú eru allir hættir að minnast á það. Almenningur er nú mikið kvíðandi fyrir sköttum og álögum, sem meina komi af samkomunni, af skólaflutningnum, af Alþingi og fleiru, svo alllítið þakklæti munu þeir herrar fá fyrir útvegurnar. _ Þessum miða á að fylgja skinnböggull með sokkum í, sem eg bið þig vel Virða. Ef þér er hætt við kælingu ættir þú að hafa vaðmálsbelti um magann, sem Væri hálfrar álnar breitt um bakið, en breiðara nokkuð að framan. Nærpeysu þarftu líka að hafa. Mundi eg geta fengið hana frá dætrum mínum, ef þú sendir mér bréfsnið, hvernig hún skyldi vera. --

Það gengur mér til hjarta, að þú ert soddan mæðumaður, en þetta er nú mannlegra efna aðalráð, að sitt hefur hver að bera og Hestir þykjast hafa nóg. Fegin vildi eg bera byrðina með þér, en eg er svo ónýt og svo langt í burtu, og eitt bréf frá mér er hálft ár á ferðinni. Vertu nú sæll, elskaði bróðir. Drottinn veri þín hjálp og huggun. Þín af hjarta elskandi systir

I. J.
