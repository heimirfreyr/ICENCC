

Bessastöðum, 12. marz 1829.

Ástkæri bróðir!

INNILEGUSTU þakkir fyrir þitt góða tilskrif með póstinum eins og allt annað bróðurlegt ágæti. Það gleður mig meira en frá megi segja að frétta, að þú ert nú sæmilega heilsugóður og ánægður með þitt hlutfall.

Héðan er að frétta árgæzku þá mestu, sem eg man, bæði til lands og sjávar, svo sumir eru ekki án ótta, að þetta muni betalast' síðar. - Þeir bæir, sem næstir voru Heklu, hafa hrunið af jarðskjálfta og fleiri hafa laskazt. Lítið varð hér vart við þessa hræring. Þó þóttust nokkrir fínna hana um kvöldið þann 21. febr. -- Hér hjá oss hefur verið mikið kvillasamt í vetur. Í nóvember og desember voru margir veikir af skólapiltum og einn þeirra fór veg allrar veraldar af garnaflækju. Um það bil var eg líka veik mánaðartíma, en réttist þó loksins við aftur. Veikindi þessi, sem læknirinn segir hafi verið gallsótt, hafa töluvert aukið armæðu þá, sem skólahaldinu fylgir, og þó ekki hefði þetta verið, er mér farið að leiðast þetta starf fyrir alvöru. -- Engin von þykir mér á, að þú vildir skipta húsi þínu fyrir B[iskups] húsið. Það mikið sem það hefur kostað, þá hefur það ljóta ókosti, einkum hvað þakið snertir.

Gott er að frétta, að Ch  e. Kristján Kristjánsson] reynist svona vel, og kemur mér það ekki óvart, því fáa hans líka hef eg þekkt hér fyrir utan Ólaf Hjaltsteð, sem ætíð reynist okkur sá sami og gjörir verk sitt hjá okkur með sömu kostgæfni og sama blíðlyndi fyrst og seinast. Börn mín elska hann líka mikið. Meining mín er, að börn mín hafi ekki of hart uppeldi. En verið getur að stúlkunum sé um vetrartímann haldið meira inni en fólk gjörir hér almennilega. En börn þurfa hér ekki að fara langt til að komast í þann selskap, sem mér þykir ekki alls kostar góður. -- Eg er heldur að verða lakari í hægri hendinni, í millum fæ eg slæm köst í hana, en er sjaldan frí, einkum ef eg tek henni til ógætilega, og aldrei hef eg fengið þvílíka kvöl í tennurnar sem á þessum vetri.

Berðu ástsemdar heilsan mína konu þinni og börnum. Guð annist þig, góði bróðir, og gefi þér heilbrigði og allt, sem gott er. Þín heittelskandí systir

I. J.


