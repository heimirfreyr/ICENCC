

Bessastöðum, 15. ágúst 1840.

Hjartkæri bezti bróðir!

HÉR MEÐ tjái eg þér mitt innilegasta þakklæti fyrir þín ástríku tilskrif og því síðara fylgjandi sendingu, sem var mér einkar kærkomin eins og allt, sem minnir mig á þig. En þú átt ekki að vera að senda mér. Þú átt helmingi fleiri börn en eg og þau eru enn öll á þinni hendi. Mín þar á móti eiga að synda fyrir sér sjálf nema Gr[ímur], sem í fleiru en einu tilliti er mér heldur þungur. -- Sú þín tilgáta er rétt, að það sem eg vel gat án verið lét eg dætur mínar fá, þegar þær fóru frá mér, og það gjörði eg með gleði, því ekki hef eg þekkt betri og ástúðlegri börn við foreldra sína en þær eru báðar. Það er þeirra mein og mitt með, að þær eru svo langt héðan burtu.

Árferði var gott í vetur upp á fiskirí allt í kringum Hafnarfjörð, á flestum öðrum fiskiverum heldur lítið, en óþurrkar eru nú miklir sem stendur, og vari þeir lengi hér eftir, lítur illa út. Höndlun hefur mátt heita hér góð, fiskur seldur 14› rd. skippundið, rúgtunna '7 rd., en sex hjá lausakaupmönnum. Kaffi og sykur hefur mátt fá 24 sk. pundið. Kramvörur allar að þessu skapi. Ullarpund hefur gengið 24 sk., tólg minna, svo eg kalla þá heldur ágjarna, sem ekki hafa verið ánægðir með þessa prísa. Lausakaupmenn, sem heldur eru að eflast hér, hafa komið hér á þessum prísum, en fastakaupmenn verða nú heldur hvað höndlun snertir á hakanum.

Þessir merkismenn hafa dáið: Gömlu kyrúrgarnir Sv[einn] Pálsson og Oddur  altalín, Jóhann Árnason sýslumaður í Þing. eyjarsýslu. Sú sýsla er þá laus. Ekki gat Ch[ristján] orðið svo heppinn að verða hér settur sýslumaður, þar stiftamtmaður vor hafði áður verið búinn að fyrirhuga það öðrum. Þetta er sjálfsagt rétt og þar ekkert um að tala. En þó hafði Ch. kammersins sterka meðmælingu. Hvað Ch. ræður af veit eg ekki. Hann hefur verið hér hjá oss til þessa og er oss velkominn vetrarlangt, ef ekki býðst betra. Stiftamtm. fór í flýti og sakna bæjarmenn hans mikið sem von er. Hann hefur mikið vilj að koma Rvík í álit. Það vona eg að syni þínum gangi betur í haust til examens, fyrst það er góður og hæverskur piltur, finnur hann líklega til þess niðrí, að óheppni hans í vor hefur verið sjálfskaparvíti, og þeir sem svo eru gjörðir rölta þó einhverntíma á laginu. Öðru máli er að gegna með þá, sem eru fullir af hroka og sjálfbyrgingsskap og vantar alla rétta sómatilfinningu. Þeir eiga seint afturkvæmt.

Ekkert heyrist enn um skólann. Stiftamtm. erfiðar nú líklega í því að hann verði fluttur. Það er líka álitinn hagur fyrir höfuðstaðinn. Hvað mig snertir, segi eg með gleði: Verði þeirra vilji. En ekki get eg verið svo tvöföld að segja annað við þig en eg sé hrædd um að þetta sé skólans ógæfa.

Nú er mikið fjölrætt um Alþing, sem eigi að rísa upp aftur. Þeir sem kalla sig föðurlandsvini eru mikið glaðir yfir þessari fregn. En það heyrist úr einstaka horni: Hvar á að taka frá allan kostnaðinn? - Mér og oss gengur svona við það gamla. Skólahaldið veitir heldur erfitt, því prísar lækka á engu nema kramvörunni. Heilsa mín er rétt við þetta, bila mig nú helzt tennur, sem óðum detta úr mér, og efast eg ekki um, að þetta hafi þá verkun á magann, að eg ekki þurfi að kvíða ellinni. Mér vildi til slys nýlega, að eg datt og meiddi mig á fæti um öklalið, en þó heldur í bata. Þó mun mikill umgangur, þegar skólinn er kominn, verða mér heldur þungbær.

Raun er að frétta, að dóttur þinni ekki getur batnað, en eg vona til drottins, sem miskunnar sig yfir öll sín handaverk, muni bæta öll ykkar mein. Líklega er hreyfing henni einkar holl.- Nú er hólan að mestu hætt, eg held alls staðar. Ekki kom hún hingað. Mikið held eg að fólk hér í nánd hafi að þakka landlækni vorum í tilliti til bólunnar eða bólusetningarinnar. Var nú sameinað'ur hjá honum embættis kostgæfni og mesti góðvilji. -~ Nú hætti og í þetta sinn, bið þann sem allt megnar að vera þín og þinna hjálp og huggun alla daga. Þín af hjarta elskandi systir

I. J.

Ég sendi þér sokka og bað að koma þeim til sonar þíns, en bréfið, sem þeim fylgdi, komst ekki, böggullinn fór.


