

5. nóv. 1845

Eg held þú verðir að fá ábæti ofan á þann ómyndarseðil, sem eg rispaði þér í gærkvöldi, að minnsta kosti vil eg þakka þér ástsamlegast fyrir tilskrifið af 15. og 18. naestl. m. - Örðugleiki og kostnaður, sem kynni rísa af komu tengdamóður okkar hingað er einskisvirði, bara hún gæti nú unað hér vel. Eg er óhræddur við kostnaðinn, hann verður bærilegur bæði mér og henni, og eins veit eg ei betur en við hjónin virðum og elskum hana, svo að okkur mun verða hægt að umgangast hana eins og vera ber. En eg segi eins og hún sjálf: ef á þarf að halda. Því þótt hún sé hraustari en nokkur skyldi hugsa, þá veit enginn hvað gjörist til vorsins. Hannes mágur okkar er í einhverjum ráðagjörðum að kaupa Flensborg, sem nú er í eyði. Hann hefir orðfært það við mig, og lízt mér betri kaup, ef hún fengist fyrir 4000 rd, heldur en Baagöes hús fyrir 3000 rd. Þetta heitir nú ráðagerð, sem ríður á undan. Flensb. hefir gras fyrir 2 kýr og mótak, að ógleymdu hvað Hafnarfjörður er veiðisaall. Af þessu verður kannske ekkert. En erfitt mun H. verða að komast fram í Reykjavík. Það verður flestum. - --

Þú minnist á Bardenfleth. já, hann er duglegur maður, en í stað þess að tala meira um hann, ætla eg að skrifa þér póst úr bréfi eins kunningja míns ytra, og ætlast til hann bæti upp minn daufa stíl. Pósturinn hljóðar svona:

„Héðan er ofur tíðindalaust, enginn lifir og enginn deyr en allir tóra, ellegar eins og danskurinn segir vegetera. Skólinn hvilir sig á sínum lárberjum, Directiónin á sínum, og að þeir Hoppe og assessor johnsen hvílast á sínum, álit eg ekki vera efamál. Bardenfleth er hér í bænum um þetta leyti að búa um alþingishnútana, og drottinn veit hversu marga aðra hnúta. Menn bera upp í sig, að hann sé búinn að fá „investituren“ í þessu ríki, ellegar að minnsta kosti í þeim þar aftan í hnýttu Bilande, en ekki veit eg neitt af því samt; kannske heimurinn skrökvi þessu eins og svo mörgu öðru. Og þó aldrei skrökvi hann öðru, þá ímynda eg mér þó hann skrökvi því, að kammerráð Melsteð eigi að verða biskup heima, ekki fyrir það, að hann er raunar ekki sá fyrsti lögspekingur, sem slæðzt hefir í andlega tign.“

Sú fregn kemur utanlands frá, að Directionin vilji endilega hafa B. Johnsen í Aalborg fyrir overlærer hér. Þá verður Scheving og Gunnlögsen að hanga hvor í sínu rúmi; en spursmál er, hvort Bjarni, nýkominn heim utanlands frá, vill þiggja. Lektor hefir legið nokkra daga. Eg er ekki rétt frískur heldur, og er það því hroða veðri að kenna, sem nú gengur. Sjaldan kem eg að Laugarnesi og þó enn sjaldnar í Reykjavík. Þó verður það líklega sjaldnar hér eftir. Eg kann bezt við mig heima. Lengra að frétti eg ekkert, nú er og fáferðugt. Norðanpóstur ekki kominn.

Þeir í Reykjavík skrifa þér meira og betra en þetta rusl. Og nú kveð eg aftur. Hér líður oss við það gamla, fiskum dálítið af þyrslingi, en ekkert af ufsa. Og hana nú!


