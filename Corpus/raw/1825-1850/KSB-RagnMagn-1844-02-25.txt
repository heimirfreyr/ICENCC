
<meta-info>Ragnhildur Magnúsdóttir til Finns Magnússonar</meta-info>
<meta-date>Meðalfelli, 25. febrúar 1844</meta-date>
 Elskulegi góði bróðir!

Hjartanlega þakka eg þér tilskrifið með póstskipinu í haust sem og allt þitt bróðurlegt dyggðariki við mig. Ekki hefi eg neitt merkilegt að segja þér í fréttum af högum mínum nema það bezta hvað heilsu okkar hefir snert, því hún hefir verið í betra lagi á þessum blessaða vetri, veðurátta ofur rosasöm og Stormar stórir fram að jólum, en síðan nýár miklu betri. Þó hafa komið í millum feiknar frost, en oftar hægviðri, þó bæði snjóföll og úrkomur af krapa, svo oftast hafa verið hagar nokkrir. Þess mun og þörf verða, því hröktu heyin reynast létt. Ekki man eg neinn hafi dáið hér í sveit síðan eg páraði þér í sumar nema ungur bóndi frá Þrándarstöðum, er hét Þórður, sonur Gísla í Hrisakoti. Það hafa ekki margir legið eða verið mjög lasnir síðan í sumar. Mikið kunna hér nú allir vel við prest okkar, en hann mun ei verða langgæður hjá okkur, þegar eitthvað fellur það til, er honum líkar, sem von er til, hann er sá maður, sem getur gengið í valið. Mér hefir hann reynzt svo vel, að enginn vandalaus hefir tekið sér eins af högum mínum og hann. Í sumar, þegar Sigríður dó hjá mér, vissi hann eg átti örðugt með þjónustu. Þá tók hann það óbeðinn fyrir að senda mér stúlku frá sér aðra vikuna allan sláttinn út. Og nú aftur í vetur fyrir jólaföstu bauð hann mér að fyrra bragði að segja Finni litla til að skrifa og reikna, svo hann hefir verið þar síðan og farið ágætlega vel um hann og tekið miklum framförum. Þetta þótti mér svo stór velgjörð, að eg get ei þakkað það sem ber. Það hefði að sönnu margur gjört, ef eg hefði haft geðsmuni til að biðja um það, og þá fyrir betaling, sem mig vill skorta. Ekki vaknar hjá Finni mínum lyst til meiri lærdóms en þetta. Þó nú hafi farið svo vel með sem þessi tími, þá segist hann heldur vilja smala hjá mér en eiga að læra. Eg hefi heldur engan hug á að neyða hann til þess, því eg held hann hafi þá eiginlegleika til að bera, að hann geti orðið sómasamlegur maður, þó hann ekki læri þann lærdóm, sem mér sýnist margir rasa á, af því þeir geta ei brúkað sig eða lærdóminn rétt. Mér þykir illt, ef eg verð búin að safna glóðum elds yfir höfuð þeim af skuldum, þegar þau eru komin öll til að vinna sér brauð sjálf, því fyrsta eru þau ennþá svo fær eg Vilji láta þau til annarra. En ekki get eg vel varizt með skuldir. Þó held eg eg megi bæta þeim við enn í vor, lofi guð, því baðstofan ætlar að detta ofan á mig, svo eg verð að sjá henni sann, ef vel á að fara. Eg verð nú að taka Finn minn heim með góukomunni til að hjálpa til að gegna, þegar piltarnir fara til sjávar. Ekki man eg eg hafi neinu við þetta blað að bæta, og er það ekki þesslegt það geti verið þér til skemmtunar. Eg bið þig samt að virða það vel, þó ónýtt sé, og lofa mér, ef guð lofar okkur að lifa, að sjá frá þér línur og það sama og vant er, þegar skipin koma í vor. Eg enda því seðil þennan með ástarkveðju barna minna til þín og fel þig svo góðum guði á vald um alla ævi og er eg þinnar bróðurdyggðar af hjarta elskandi systir Ragnh.. Magnúsdóttir. 
