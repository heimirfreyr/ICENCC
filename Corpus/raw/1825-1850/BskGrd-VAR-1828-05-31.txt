

Görðum, 31. maí 1828

Eg talaði við gullsmiðinn seinast í gærkvöldi viðvíkjandi þínum bikar, og var hann þá ekki búinn. Öllu fögru var lofað, og geri eg ráð fyrir það verði efnt, því ekki vantar viljann, heldur máttinn, mest þess vegna, að þeir 42 herrar (þú veizt, að skólapiltar eru nú svo titlaðir: Hr. Discipel) kalla að honum með smíðar um leið og þeir kveðja hann. - --

Gunnarsen á að vígjast á morgun prestur að Laufási, Pétur Stephansson að Ásum og einn norðl. að Mýrum í Dýrafirði. Mörgum þykir eftirsjón að þeim fyrsta héðan, og sumum þykir aftur, að hann hafi verið heppinn í því að fá þetta brauð móti mörgum og voldugum meðbiðlum. Sumir þakka það hans heppni í að koma frú stiftamtmannsins á fætur, þó ei geti staðið eða gengið nema við hækjur. - --

Eg óska þér til lukku með soninn. Ekki þori eg að gizka á hvers nafn hann ber, af þeim orðum, sem þú fer um það efni, en þess má eg óska næst því, að hann lifi vel og lengi, að hann fulltiði árnum hér, og það að maklegleikum, annars eins manns virðingu og þakka sem þú ert. Og konan mín segist ætla bæði að láta hann njóta foreldra og nafns með því móti að fara nú strax að biðja fyrir honum, hvað sem út af því kemur. - Eg orðlengi svo ekki í þetta sinn, skila innilegustu kveðjum frá konu minni.


