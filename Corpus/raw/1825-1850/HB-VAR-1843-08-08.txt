

Bessastöðum, 8. ágúst 1843.

Hjartkæri bróðir!

ÞITT ástríka bréf með pósti þakka eg þér hér með af ást og alúð. _- Það gleður mig innilega, að þér líður þolanlega eftir kringumstæðunum. Varla mun þess að vænta í þessum heimi, að ekki sé ein. hver annmarkinn, og stundum sýnast þeir margir og stórir. Það er satt, þungt er að sjá sína gráta af leiðindum, hvort sem þau leiðindi eru án orsaka eða ekki. Það er það sama þeim, sem á það horfir.

Héðan er að frétta grasbrest, en þó nýting allt að þessu, sjúkdóm mikinn og dauða, munu undir 40 dánir í þessum sóknum síðan fyrsta júlí. Flest af því er gamalt fólk og aumingjar, fátt eitt af börnum. Allt okkar fólk hefur tvisvar lagzt rúmfast nema einn drengur. Eg hef verið veik síðan fyrst í júnímánuði, en varð þó lökust eins og aðrir kringum þann 20. júlí. Nú er mér heldur að batna, er þó máttlítil, og það sem verst er, að eg hef svo mikla mæði, að nærri mér tek að ganga upp stiga, eða labba hér dálítið í kringum. Ekki var eg rúmföst heilan dag. Eg vil ekki þreyta þig á að útmála fyrir þér þessa eymd.- Hingað til hef eg haft mikla mæðu af Gr[ími], varla komið frá honum meinlaus fregn, því síður góð. En lifi eg það, sem vart mun verða, að hann gjöri einhverjar sakir í góðu meðallagi, þá skal eg láta það ásannast eins og eg hef tök á.

Það gleður mig að þér líkar við Bjarna. Ekki tók eg betur eftir honum en að hann ætti nóg föt í saumum hjá skraddaranum. Hefur það gjört einhver feilni, að hann gaf mér þetta í skyn. Pilturinn hefur alizt upp við nægtir, en þær voru stundlegar eins og flest annað. Dálítið hef eg hugnazt póstinum fyrir flutning á kápunni, því hún var mér léð.

Mér skilst þú hafir í áformi ekki að koma suður, en mitt áform er að bera mig að sjá þig með einhverju móti. En ef að vanda lætur, býst eg við að eitthvað komi í veginn. Því hingað til hef eg varla nokkurntíma séð mínar saklausu óskir uppfylltar.- Guð veri þín aðstoð alla tíma. Þín af hjarta elskandi systir

I.J.


