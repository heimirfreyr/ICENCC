

Bessastöðum, 3. marz 1841.

Hjartkæri bezti bróðir!

HAFÐU innilega þökk fyrir ástúðlegt bréf með póstskipi í haust. Það kom hingað síðasta okt. með heilu og höldnu.

Vetur hefur verið blíður og hartnær snjólaus til þessa. Fjársýki hefur gengið töluverð í mestöllum Sunnlendingafjórðungi. Eru “þar nokkrir, bændur, sem hafa misst 40 til 50 fjár, sumir minna og sumir ekkert. Heyföng reyndust illa sem ætíð er tilfellið þegar óþurrkar ganga um sláttinn, þó þeir séu minni en í sumar eð var.

Ekki man eg til að neinn nafnkenndur hafi dáið nema Ari gamli læknir á Flugumýri. Veikindi hafa ekki gengið.

Mikið gengur á með Alþing fyrir þeim yngri mönnum. Sumir eru farnir að skálda um það, sumir eru að skrifa um það og vilj a hafa umbreytingar miklar, eg trúi með yfirréttinn og fleira. Líklegt er að nú sé komið nóg að þrasa um í næstu 10 ár. Þeim eldri mönnum finnst, eftir sem heyrist, minna um Alþing og allar þessar hollaleggingar. -- Langt er komið að prenta biblíuna í Viðey. Sagt er að sr. Tómas sé jafnóðum að semja aðfinningu yfir hana, en þó hann hafi í mestallan vetur verið þjáður af brj óstveiki. Rit um Alþing hefur hann og svo skrifað og eitthvað fleira.

Þú segist ekki sækja um stiftamtmannsemhættið. Þar til svara eg: Verði þinn vilji, - og að setja konungi ofurkosti sýnist ekki eiga við. Það kynni líka að reyna of mikið á hans góðvild, og mun þar við lítið unnið fyrir þig undir öllum kringumstæðum. Ekkert hef eg lesið af framvarpi þínu, eg meinti að eg hefði lítið skilið í því hvort heldur var. En eftir sem eg hef heyrt utan að mér, held eg að eg kysi heldur að einhver annar en þú hefðir stungið upp á hæðinni á fasteignaskattinum. Amtm. Thorarensen segist ætla að erfiða á móti þér með höndum og fótum. Líkindi eru til, að Melsteð sé mikið á móti þér og fleiri. Varla get eg skilið annað en að þér yrði vel tekið þó þú kæmir, hvort heldur alveg eða snöggva ferð. Þó þeir séu eitthvað að nöldra hérna, er það aldrei nema í nösunum og hefur engan stað.

Hafi það verið nokkurntíma áform þitt að koma hér aftur, þyrfti ekki slettidómur Jóns Sigurðssonar að aftra þér frá því. En hafir þú aldrei ætlað hér að koma, er þar ekkert um að tala. En þess óska eg, að þeim einum uppástungum Jóns þessa Sigurðssonar verði framgengt, sem til góðs geta miðað, en hinum ekki. Það er líka þess eðli, sem ónýtt er, að það dettur um sjálft sig, en hitt stendur.

Eg lifi [við] sömu heilsu, en hef í vetur oft átt bágt með að sofa og hefur leiðzt það mikið. Þess vona eg til þín, góði bróðir, að þú gjörir tilraun að útvega Ch[ristjáni] sýslu. Vel veit eg, að þú ert langt í burtu, en máske þú fengir einhvern góðan mann að tala hans máli. Þú getur nærri, að Ch. þarf að fá einhverja hjálp. St[iftamtrnaður] vor, B[ardenfleth], leggur út allar árar fyrir Guðmundsen, sem skal vera mikið forþéntur, þar hann var Skrifari st[iftamtmanns] í heil 2 ár, svo líklega ættu ekki margir skipgöngu við hann. - Drottinn veri þín aðstoð og gefi þér allt, sem þér er fyrir beztu, óskar þín af hjarta elskandi systir

I.J.

Heilsaðu ástsamlega konu og börnum.


