

Görðum, 7. marz 1837

- - - Þú getur þegar glatt þig í voninni við prófastsefni; sra Petersen sækir um Staðastað og verður sjálfsagt prófastur og heitir nú mikill maður þegar, og er hann ekki á þeim árum að honum fari aftur í bráð. Þetta brauð er annars það 7., sem hann sækir um síðan hann kláraði sig ytra, þó hann sé í engu enn farinn að þjóna. Sra Markús sonur lektors hefir sótt um Holt undir Eyjafjöllum, en mögulegt er hann sleppi því, taki heldur Stafholt; þá kemur þar laglegur maður í stað þess góðmennis, sem þar er fallið frá. Sra Th. Böðvarsson fékk fallegan og hægari viðskilnað; hann klæddist seinasta daginn sem hann lifði og afklæddi sig sjálfur, og þau seinustu orð sem hann talaði við dóttur sína, sem var að þrýsta að honum, voru þessi: Láttu nú svona vera, það getur nú ekki farið betur um mig. Hálfum tíma þar eftir var hann dáinn. Ekkja hans er í bágum kringumstæðum, búið vinnst ekki fyrir skuldum, börnin eru uppkomin, það er heila líknin, og sum gift, en varla nokkuð, er af henni geti staðið straum. Henni líklega leggst eitthvað til sem öðrum meðan á þarf að halda. Sonur hennar sra Björn, sem sleppti Þönglabakka til að verða kapellán í Holti, hefir nýlega fengið Stafafell í Lóni. - --


