
<meta-info>Ragnhildur Magnúsdóttir til Finns Magnússonar</meta-info>
<meta-date>Meðalfelli, 24. febrúar 1830</meta-date>
 Elskulegi góði bróðir!

Hjartanlega þakka eg þér alla þína staðföstu bróðurdyggð við mig og mína og get þess ekki minnug verið í öðru en láta fáein þakkarorð í té, og vil eg þá helzt gjöra það með því, að biðja minn góða guð að borga þér það með sinni margfaldri blessan. - Eg ætla nú ekki að lengja þetta bréf með neinum vanalegum samtíningsfréttum, því nú er ærið nóg efni fyrir mig að tjá þér raunir mínar. - Þann 16. janúar þóknaðist guði mínum að svipta því frá mér, sem hann gaf mér bezt og mér var kærast í þessari veröldu, sem var minn sálugi góði ektamaður. Í honum missti eg mína aðstoð og yndi. Guð gaf og guð af tók. Sé hans nafn lofað. Lengi hafði eg borið kvíða fyrir þessum okkar skilnaðartíma, því eg unni honum af öllu hjarta, og sömu elsku, blíðu og virðingu auðsýndi hann mér aftur á móti til síns dauða, svo þegar eg þenki í ró um okkar indæla en stutta samverutíma, hefi eg ekki orsök til að verða óróleg, en angursamt og einmanalegt verður mér lífið hér eftir, fyrir utan það sem mér verður það örðugt. Svo var háttað hans veika heilsufari, að frá barndómi var heilsan mikið tæp, en þó yfirtók síðan í miðjum maí í vor. Þá lá hann í mánuð, réttist svo nokkuð við, svo hann gat þjónað um tíma, lá svo aftur undir mitt sumarið, batnaði þá nokkuð, svo hann gat þjónað til veturnátta. Svo lasnaðist hann og lagðist upp á eitt enn. Þá mánuður var af vetri, sendi eg austur til sr. jakobs í Gaulverjabæ að leita hans ráða, og þau hjálpuðu vel, svo hann komst á fætur aftur og gat messað á jólaföstunni. Þá kom póstskipið, svo hann fór að brúka meðulin, sem það kom með, og úr því hætti hann að frískast. Var þó á ferli og gat með mjög veikan mátt messað báða jóladaga, en úr því fór honum mjög hnignandi. En á gamlaárskvöld held eg eitthvað mikið hafi sprungið, því þá fékk hann mikla spennu af kolsvörtu vatni með stykkjum innan um, líkast því að væri rotin lifur, og eftir það jókst meir og meir margfaldur örðugleiki, sem mér var svo þungt að sjá, að eg þráði eftir þeirri stund, að hann fengi lausn frá því mæðufulla lífi. En þó var mér áður hans líf eins dýrmætt og mitt. Svona fer guð að sínum gjörningum. Mér var þessi blessaði vetur oft kvíðafullur og erfiður þangað að, og síðan einmanalegur og skemmtunarlítill. Þarf það þó ekki að vera í Vissu falli, því allir vilja hér gjöra mér allt til hægðar og þénustu, en mig vantar nú það, sem eg matti fram yfir alla veraldarmuni. - Nú verð eg að segja þér frá fyrirætlan minni. Næsta ár hefi eg ásett að búa hér kyrrt, fólk var allt vistað hjá okkur, og eg sá mér ei annan veg upp á bráðan tíma en reyna til að framfæra það á skepnum mínum (ef þær lifa) upp á eitt ár. Svo er eg nauðbeygð að reyna svo lengi mér er mögulegt að annast bæði mín ungu börn og móður mína, því frá er, að hún yrði flutt í burtu. Svo væri mér nauðugt meðan eg hefi húsaráð, að Þórður gamli þurfi að hrekjast úr bóli sínu. Nú er þetta að nokkru leyti undir þínum kjörum komið. Hér þarf að skrifa upp og skipta eins og annarsstaðar. En hvað á þá að skrifa upp, og hverju á að skipta? Eg veit ei, hvað eg á af því, meðan móðir mín hjarir og ekki er gjörður samningur á milli okkar systkinanna. Svo eg segi þér eins og eg meina, vil eg eiga lausafé, sem móðir mín átti, þá hún til okkar fór, og þá annaðhvort verða jarðirnar að standa óhrærðar, ellegar þú og systir mín verðið að gjöra þar við sem ykkur sýnist. Eg hefi upp á þetta mótmælt uppskrift á fémunum hér fyrr en í vor, ef guð lofar, eg fæ svar frá þér hér upp á. Hér eru fémunir nægilegir til nauðsynlegrar brúkunar, en verður lítið úr, þá farið er að sundra því. Ef eg lífi og Páll minn, hefi eg von um, að stiftprófastur minn reyni hann fyrir mig einn vetrartíma, og þá sér hann, til hvers hann yrði helzt hæfur, og þá er eg óhrædd um Pál, gæti hann náð hans hylli, hvað eg vona, því ekki held eg hann sé ólíklegur og ekki mun hann hafa slæman mann að geyma, en gjálífur er hann. Svo ef eg hefði lán til, vildi eg reyna að ala önn fyrir litlu börnin þangað til þau þyrftu meira með en eg gæti veitt þeim. Eg fel þetta allt saman guði, hann mun því vel til vegar koma. Móðir mín er við góða heilsu, að mér virðist. Það fjórða kast af þeim slæmu slögum fékk hún á jólaföstunni, en tók sig þá nokkurnveginn aftur eftir nokkra daga og hefir síðan verið frísk upp á matarlyst og án allrar tilfinningar, en sansarnir eru mikið daufir. Sjaldan merkist að hún Viti, hvernig ástandi mínu er varið. Þó er mögulegt hún geti hjarað nokkuð meðan heilsan er góð, eins og býst eg svo við hún kallist burtu þá minnst varir eins og þá ljós slokknar, svo aldrei þori eg að hún sé ein lengi heldur en ungbarn. Eg er nú orðin frisk af mínum samdráttarveikindum, svo í sumar var eg rétt frísk, í vetur hefi eg verið illa haldin af gigt, lengi lá hún í kjálkunum svo losnuðu jaxlar, en flúði þaðan undan spansflugum, og síðan er eg oft báglega haldin í baki, mjöðmum og lærum, flýgur svo hér og hvar um kroppinn, svo eg á bágt stundum að liggja í rúminu, en er betri þá eg er á ferli. Eg vona það hvarfli frá þá endurhlýnar, lofi guð. Upp á þá von, að móðir mín hjari nokkra stund, verð eg að biðja þig gjöra svo vel og senda mér líkt og vant er, því ekki er hún róleg ef hana vantar kaffi og sykur, en af hinu smávegis kemst eg af með nokkuð minna ef vill, því eg hugsa færri heimsæki mig hér eftir. Þó þætti mér gaman að eiga sitt af hverju, ef einhvern þess háttar ber að. En léreftið má eg sízt missa vegna skyrtna hennar, og indigo verð eg fegin að fá, þarf hún þó minnst af því. - Nú eru það aðrir hlutir, sem eg verð að kvabba við þig. Þegar eg varð ekkja og vildi fara að brúka svart, átti eg engan svartan silkiklút í eigu minni, svo eg brúka þann sem móðir mín á, ef eg fer í kirkju, en klútar eru hér svo ákaflega dýrir í höndlan. Því vil eg biðja þig gjöra svo vel og hjálpa mér um tvo eða þrjá upp í reikninginn, lofi guð, í vor. Annað er til, þó óþarft sé, nú á eg engan enda af ekta vír, sem mér þykir svo vænt að grípa til, þá eg er beðin um smávegis, og verð fegin að innvinna mér þénustu með þess háttar. Eg er nú orðin hissa, hve langt er orðið bréfið af þessu mótlætisrugli og kvabbi, en eg bíð þína bróðurdyggð forláta mér það og virða mér til vorkunnar, þó það sé bæði langt og leitt. Eg hætti með því fyrst að þakka þér hjartanlega allar sendingarnar á póstskipinu, sem voru eins og vant er mér kærkomnar. Svo bæti eg við ástarkveðju minni til þín og þinnar góðu elskulegu konu. Þér biður og að heilsa Þórður gamli, Hálshjónin, hver enn eru foreldrar Ragneiðar minnar og munu ætla sér að vera það lengur, lofi guð þeim að lifa. Lifðu alla ævi sannfarsæll friskur og rólegur meðan guð vill unna þér lifs ásamt þínum kærkomnu. Eg er þinnar margreyndu bróðurdyggðar af hjarta elskandi en ónýt systir

Ragnh. Magnúsdóttir. 
