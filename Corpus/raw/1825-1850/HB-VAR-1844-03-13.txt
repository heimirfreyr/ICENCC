

Bessastöðum, 13. marz 1844.

Hjartkæri bróðir!

ÞITT ástríka bréf með pósti þakka eg þér hér með innilega eins og fyrir allan þinn kærleika. - Vetur er í meðallagi, en það versta er fjárpestin gengur enn yfir og er ekki gott að sjá, hvað illt af henni leiðir á endanum. Fiskvart er ennþá ekki, en margir aumingjar, sem farið er að sjá á. Fjöldinn af þeim er hér svo mikill, að ekki er hægt að bjarga. - Skipskaði varð hér einn á ólaföstunni, og í fyrsta sinni á æfi minni hef eg séð húsbruna álengdar, var sú sjón óttaleg. Sannfærðist eg þá um það, sem eg raunar Vissi áður, að auður er valtastur vina. Þetta slys skeði snemma á vöku, þegar allt fólk var á fótum, enda varð líka nokkru bj argað. Þessi vetur hefur heldur verið mér erfiður og leiðinlegur. Eg þreytist mikið í fætinum, sem eg bilaðist í í fyrra. Bæði er hann valtur og máttlítill. Ég hef þurft að brúka hann í meira lagi og það er máske orsökin.

Póstskipið er farið og þar fór Gr[ímur]. Hef eg nú mikla áhyggju hans vegna og það í fleiru en einu tilliti.

Aldrei það eg veit hef eg séð Ara, en heyrt hans getið lengi. Vigfús þekki eg, því hann hefur verið í okkar húsi og er góður garmur, en mikið einfaldur, en þó montinn dálítið. - Það er frá, að það væri meining mín, að þú skyldir þola að drambsamir sérvitringar héngju yfir þér eða gjörðu sér dælt við þig. Eg viðurkenni þvert á móti, að það er óþolandi. En það er nú sitthvað duglegir og ráðvandir almúgamenn eða piltarnir þeir arna. Mér er oft þungt í skapi. Það sýnir sig líka, hvað ófimlega mér fer, þegar eg er að skrifa.

Bardenfleth, okkar sálugi stiftamtmaður, hefur skrifað amtmanni á Stapa til, að hann mundi heimsækja hann þegar B birtist hér á Alþingi í sumar. Lítið gleðja menn sig hér yfir þessu Alþingi. Það eru nú líklega þeir, sem ekki hafa vit á. - Ekki get eg sagt, að eg hafi skemmtun af að gegna mínum störfum. Gjöri eg ráð fyrir að engum, sem til þekkja, þyki það undarlegt. Eg vil nú vona að þeir reisi upp skólann í sumar.-

Kona sr. Sigurðar í Hraungerði er dáin, var hún systir amtmannsins sáluga, og ekkja agents Guðm. Schevings er líka dáin. -- Tannpínu þekki eg að fornu fari, en nú er hún hætt við mig, en hornin á fótunum eru nú þess verri, svo það má segja: Frá einni plágu til annarrar, og svo frv. Það gleður mig að frétta að hjónin á Lóni eru þér svona innileg. Gott eiga þau, að vera svona nærri þér. -- Drottinn gefi þér að lifa mörg og farsæl ár.

Þín af hjarta elskandi systir I. J.


