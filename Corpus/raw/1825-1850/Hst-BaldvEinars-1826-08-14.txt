
<meta-info>Baldvin Einarsson til Kristrúnar Jónsdóttur</meta-info>
<meta-date>Kaupmannahöfn, 14. ágúst 1826</meta-date>
 Elskuverða unnustan min!

Eg er kominn hingað, og það lukkulega. Herthu fórst vel geymslan, hún ól mig þann 5. þ. m. kl. 51/2 inní þessa nýju veröld. - Eg ætla fyrst að segja þér ferðasöguna mína í fám orðum: Um kvöldið skömmu eftir að eg skrifaði þér seinasta bréfið, léttum við akkerum og létum ofurlítinn kalda, sem blés innan fjörðinn, ýta Herthu út fyrir Höfðann um nóttina. Það var heldur ekki annars kostur en læðast um nótt, því annars hefðirðu tekið til með litla gustinn þinn og rekið okkur inn að Hjalteyri aftur. Eg vakti þangað til við vorum komnir út á móts við skóginn, þar sem þú hefur hvílt á, eg horfði uppi hann þangað til að vatnið fór að renna úr augunum, þá hætti eg, þvi hvorki sá eg þig neinstaðar, og ekki heldur merkti eg neitt til að neinn straumur setti Herthu upp undir Birnunesnafirnar, og með það fór eg ofan i rúm að sofa. Okkur byrjaði siðan nógu vel, svo að við komum á 10. degi, frá því við létum út frá Akureyri, til Hetlands, þar fóru garmarnir engelsku í land á bátum sínum. Þar eftir fengum við mótbyr í 2 daga í Norðursjónum, en þann fyrsta ágúst, afmælisdaginn minn, kom góður Vindur, svo að við vorum daginn eftir við Lindisnes i Norvegi. Nóttina eftir var regn og kyrrt, og um morguninn þrumaði. Það lagði eg út mér til heilla. Daginn eftir var mótvindur, og þá taldi eg yfir 60 skip, sem sigldu fram hjá okkur. Daginn eftir fengum við byr, og þá mættum við þó enn fleiri skipum. Um kvöldið vorum við hjá Jótlands skaga kl. 8, en daginn eftir kl. 51/2 stóð eg sem villtur sauður í borginni.

Strax og eg kom að Norvegi, sá eg að stór munur var á Islandinu okkar og honum, þó sá eg, að meiri var munur á Danmörku og því. Hjá staðnum Helsingjaeyri stendur kastalinn Kronborg, hann þótti mér glettilega fallegur. Hann stendur á nesi eða tanga, en í víkinni fyrir innan stendur nefnd borg, og þótti mér það dáfélegur kotbær. Á höfninni fyrir framan lágu mörg skip, smá og stór, þar á meðal voru 11 rússisk seglskip ofboð stór, og innan um þennan flota voru siglandi skip að strunsa, sem fóru hjá. Öll sjávarsiðan frá Helsingjaeyri til Hafnar var þakin indælisfullum skógi, sem breiddi sig hreint ofan að fjöru. Innan um hann stóðu fögur hús hér og hvar og breiddu skógarnir limarnar yfir þau.

Þegar eg kom til bæjarins hérna, þóttu mér kofarnir æði háir, mér hafði aldrei dottið það í hug, að það væri eins. Maður sér ekkert nema málaðan steinvegg á tvær hendur með ótal gluggum, og þar fyrir ofan uppí heiðan himininn. Göturnar liggja í allar áttir, og um fáar rata eg enn. Daginn eftir það eg korn, gekk eg með Páli mínum útá Friðriksbergsslot. Á veginum þangað hefur maður fyrst frá borginni einlæga húsaröð til beggja handa, svo maður skyldi hugsa að maður væri alltaf að ganga inní borginni á einhverju hennar stræti. En þegar húsin þrjóta tekur skógur við. Í gegnum þennan skóg liggur vegurinn, eða máske réttara undir honum. Trén standa þar gisið nokkuð að neðanverðu, en öll í beinni röð. Neðstu kvistirnir eru höggnir af þeim, svo vegurinn verður rúmgóður. En að ofanverðu taka allar limarnar saman, svo aðeins grisjar í loftið, en vegurinn verður hálfdimmur. En þegar vindur blæs eru trén að hvislast á fyrir ofan höfuðið á manni og beygja sig hvort til annars. Þau faðmast og kyssast í sakleysi og biðja þá, sem fram hjá fara, já knýja þá til að skoða skaparann á sér. Þau benda manni til, að náttúran hafi ætlazt [til] að maður skyldi ekki ráfa þar einn í fánýtum grillum, heldur skuli maður ganga með það eitthvað undir arminn, sem helzt fær mýkt úr sorgunum, helzt aukið og eflt og hreinsað tilfinningarnar og gleðina, það sem rétt að segja gerir mann viðurskila við það jarðneska og lætur mannsins sálu sveima í einslags sætri, rólegri og áhyggjulausri unaðsemd, að maður veit varla að hann sé á þeirri jörðu, hvar manni beri að brjótast í gegnum allslags mæðu til að ná markinu, það sem í einu orði lætur mann líða uppí þriðja himin, hvar maður verður þess var, er hann aldrei gat ímyndað sér og sem er svo óútmálanlegt og fínt, að sálin getur aldrei tekið af því áreiðanlegt bílæti, hvað þessi óumræðilega unaðsemd verður í hvert sinn nokkuð nytt, sem maður ekki vel getur munað til að komið sé eins fyrir áður. Og hvað ætli þetta sé? Það er elskan mín! Elskan mín, eða með öðrum orðum ráðvönd, saklaus, tilfinningasöm, skynsöm unnusta. - Já, svona er nú skógurinn. En þegar maður kemur upp úr honum uppá dálitla hæð, þá kemur þar klettur, sem stendur uppí loftið, já, steinn er það, en for en feils skyld er hann með gluggum á og holur innan, já, hvað ertu að segja, það er þá konunglegt slot. Þangað ganga karlar og konur á helgidögum til að heyra músík, hún er hvell, há, rám, trúttandi, digur, dimm, þrumandi allt undis eins. Eg stóð á stiklum á meðan eg heyrði á það, að hjartað í mér mundi fara uppí hálsinn, og var allur á hjólum.

Mér líður vel og eg er vel ánægður, lízt líka dável á mig, svo eg held að spádómur föður míns komi fram, ef forlögin vilja svo hafa það. Strax þykist eg merkja, að eg verði hér ekki viðundur til lengdar. Páll bróðir minn gekkst undir mig þegar Hertha ól mig, og Þórður minn jónassen ætlar að taka mig í fóstur.

Nú! Nú er komið að því sem allir hlutir hafa nema tilveran, eilífðin og hennar höfundar. Hana þá, bréfið er á enda og samtalið við þig, elskaða mín, í þetta sinn. Eg faðma þig og kyssi þig mjúkt og bið guð að geyma þig og styrkja í öllum lífsins byltingum. Eg gleð mig við þá von að fá að sjá þig aftur.

Þinn sanni

B. Einarsson. 
