
<meta-info>Þórunn Hannesdóttir til Sigríðar Hannesdóttur</meta-info>
<meta-date>Stapa, 20. júní 1847.</meta-date>
 Stapa, 20. júní 1847.

Hjartkæra systir mín góð!

Eg þakka þér ástsamlegast fyrir tvö elskuleg tilskrif, sem voru mér kærkomin og gleðjandi. Eg hef mikla orsök til að biðja þig að forláta forsómun mína, að eg í svo langan tíma ekki hefi látið þig sjá línu frá mér, og þar að auki mér og fyrirfram biðja þig velvirðingar á þessum fányta bréfseðli. Árni Sandholt kom hér daginn eftir að hann kom heim og bar okkur hérna kveðjur ykkar náungafólksins í Görðum og sagði okkur greinilega vellíðan ykkar og af verelsi móður okkar og að hún unir vel hag sínum, hvað mig gleður hjartanlega. Okkur hér í húsi líður, guði sé lof, allt bærilega. Þó er okkur mikið mæðusamt, að sjón mannsins míns fer heldur hnignandi. Að öllu öðru hefur hann góða heilsu eftir aldri og aldrei hefur hann verk eða sárindi í augunum. Þú munt heyrt hafa, að hann hefur fengið leyfi til að sigla í sumar til að leita sér lækningu, líka að hann hefur fengið loforð um 800 rd styrk þar til. Hvað hann afræður veit eg ekki með vissu enn. Ef hann gæti fengið sýslumann Jón Pétursson til að standa hér fyrir embættinu og engin sérleg hindrun kemur í veginn, held eg hann ráðist til ferðarinnar. -- Doktor Lind var hér á ferð í dag. Hann ræður honum til ferðarinnar og segist hann sjá mikinn mun á, hvað stæren hafi útbreytt sig yfir augasteininn síðan hann kom hér í vetur, og heldur máske að það yrði um seinan að byrja ferðina ekki fyrr en að ári. Eg tala ekkert um, hvað eg kvíði fyrir þessari umbreytingu og aldrei hef eg verið jafn tilleiðanleg sem nú til að fara með, en það er svo mörg torveldni á því og of mikill kostnaður. Hér er nú varla talað um annað en dýrtíðina í kaupstöðunum. Sveitamenn, sem hér voru í vor til sjóróðra, flytja allan sinn fisk heim og þykjast ekkert korn ætla að kaupa í sumar, en lifa á fiski, mjólk og kjöti. Í veiðistöðunum fyrir utan Jökul er sagt mikið hart manna á milli, því nú fæst ekkert til láns í kaupstöðunum og sveitamenn hafa fáir farið þangað til fiskikaupa. -- Þú ert víst fyrir löngu síðan búin að frétta um skiprekann hérna, og ef það er ekki, fréttir þú það greinilega eftir prófasti síra Pétri. Eg held það að lokunum verði þeim, sem reru það inn, meira til armæðu og óánægju en ábata. Eina síld hef eg séð af því, eg fekk hana hjá einni nágrannakonunni, sem gekk hér hjá með síldarskrínu. Síldin var alvötnuð og soðin til heimilisins og þótti brúkanlegur matur. Þú getur nærri, að hvers hluti hefur verið sáralítill. Hér um bil sjötíu tunnum af síld létu hreppstjórarnir steypa úr í sjóinn, hvar af sumt hefur verið fordjarfað og skemmt, en margt aldeilis óskemmt. Þeir voru heldur bráðir á sér að fleygja öllu þessu í sjóinn, þar sem svo margt fátækt fólk er þurfandi. Sýslumaðurinn er ennþá ekki kominn að ráðstafa með þeim þessu strandgóssi, hann hefur verið í Stykkishólmi síðasta hálfsmánaðar tíma mikið lasburða af lifrarbólgu. Undir næstu helgi er hann væntanlegur hingað. Kona hans hefur oft í vor verið mikið lasin af verk undir síðunni, en þó sjaldan verið sængurliggjandi. -- Forláttu nú og lestu í málið, bezta systir, þessar flýtislínur, sem endast með hugheilustu farsældaróskum og hjartanlegustu kveðjum til ykkar hjónanna samt ástsemdar þakklæti fyrir allt velgjört við syni mína frá þinni af hjarta elskandi systur

Þórunni Hannesdóttur.
