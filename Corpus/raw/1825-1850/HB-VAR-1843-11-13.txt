

Bessastöðum, 13. nóvember 1843.

Hjartkæri bezti bróðir!

INNILEGUSTU þakkir tjái eg þér fyrir þitt ástríka bréf með pósti. Gleður það mig, að þér líður þolanlega. Hærra er ekki hugsað. Hér líður við það gamla. Veikindum létti af mér síðast í ágúst, en fóturinn er ávallt stirður, einkum þegar eg geng stiga. Daglega er eg nú þreytt og af mér komin, linni ekki á gangi frá kl. sex á morgna til kl. 2 á daginn, og er nóg fyrir mig. _~ Hér er nú árferði heldur í lakara lagi. Heyskapur varð bágur vegna sjúkdóms og svo rigning. Höndlun hin versta. Fátækir fá ekki lán vegna skulda í kaupstaðina, og mörg heimili hér eru sögð bjargarlaus. Vorkunn er, þó að þér leiðist heimsóknir þeirra, sem svo að segja ekkert erindi hafa. Eg, sem ekkert hef að hugsa í samanburði við það, sem þú hefur, get aldrei stýrt gremju minni þegar eg er tafin þegar mér verst gegnir. En það er eins og það sé almúgamanni lífréttur að mega rabha í náðum við eins háan embættismann og þig. Þeir gleyma þá í gleði sinni, að tíminn líður, og þeir tefja þig og sig, þar um gera þeir sér enga hugmynd. En oft verða miklir menn vinsælir fyrir það, að þeir hafa borið þetta með þolinmæði. Þess vegna stundu almúgamenn þegar st[iftamtmaður] Krieger fór og sögðu: Aldrei kemur þvílíkur yfirmaður í Rvík.

Þann fjórða  m. kom póstskipið, og þar með kom þá Gr[ímur]. Ekkert er enn komið í það hreina fyrir honum. Hann skrifar þér nú allt aflétta. Það held eg kannske, að hann fari nú aftur með póstskipi. Gr. á bágt með að sofa. Að öðru leyti ber ekki á, að hann sé veikur. - Eg samgleðst með þér, að þú ert ekki kallaður á Alþing. Munu nú góðir menn hafa í fleiri horn að líta en það, sem þú lítur í. - Vel er, að þér líkar að miklu leyti við Bjarna, og er eg sannfærð um, að hann var ekki sá lakasti, sem völ var á í fyrra. En eftirtakaleysið mun vera orðið að landfarsótt meðal hinna uppvaxandi manna. Færi hann, myndir þú fá annan verri í hans stað.

Það var eg, sem var ólánsöm, að þú ekki komst á Alþing. Mig langaði að sjá þig, get ekki lifað eða dáið róleg, ef eg fæ það ekki. Vona eg að mér verði af drottni unnt þessarar saklausu gleði áður en eg dey. Guð minn gleðji og annist einsetumanninn biður þín af hjarta elskandi systir

I. J.


