

15. júní 1837

Eg meðtók nú samstundis þitt góða bréf af 24. næstl. m., sem eg ástsamlegast þakka. Það er eins og eg sjái þig innvortis, þegar eg þykist vita að þinn tilvonandi Skrifari sé ekki til þín kominn enn, því mér þykir þú hafa verið vel bráðlátur ef þú ætlaðist til, að hann skyldi koma til þín í maí mánuði, þar skóla er ekki sagt upp fyrr en síðasta dag mánaðarins; en það lái eg þér ekki, þó þú nú smásaman farir að undrast um hann. Eg hefi ekki séð hann síðan skólanum var sagt upp, en með honum á að vera bréf til þín frá mér, eða með Siggeiri, sem eg vissi ei betur en vestur mundi og fara. Magnús Gislason falaði eg og fékk loforð fyrir milligöngu biskupsins, en ekki hefi eg votta að hans loforði, svo þó hann bregðist, sem eg vil þó ekki ætla, þar hann er sagður skikkanlegur piltur, stend eg þar ráðalaus. Líklega lagast þetta allt með tímanum. Um þetta hefi eg þess vegna ekki skrifað þér, að eg hafði í sökinni partes secundas og vissi því eg þurfti þar ekki meir um að tala en komið var. Þó minnir mig að eg í vetur minntist á þetta efni við þig og hálf glorieraði yfir, að þú yrðir að hafa þann skrifara, sem eg í huganum hefði valið þér. - Ekki veit eg hvað Siggeir hugsar með því að vera hér syðra í sumar, það held eg honum verði meir til gamans en gagns. - --

Eg legg með þessum seðli ræðu þá, sem haldin var við útför etatsráðsins. Ekkjan hefir beðið mig að koma henni til þín. Sömuleiðis þau tvö nr., sem nafna minn vantar af Sunnanpóstinum fyrir 1836, og þar að auki til þín heilan árgang á skrifpappír, ef eg finn hann hjá mér, en annars færðu hann seinna. - Þú vilt hann haldi sér lifandi, og eg vildi það líka, þó svo, að menn ekki ætlist til, að eg deyi fyrir fólkið, en þeir sitji hjá, sem eins og þú segir eru betur í standi til að skrifa það, sem fólki er til gagns og gamans, svo sem kennarar við skólann og yfirréttarmennirnir. Eg cedera með ljúfasta geði mitt pláss, en látum nú sjá hvað þeir gera og hvernig þeim síðan reiðir af. Mig uggir samt þeir hlaupi ekki til þess. Eg þykist haetta mátulega og hefði betur gert aldrei að ráðast í þessa heimsku, því ekki þykir mér mikið útrétt, þó menn prenti óþægð á víxl, þó eg sjái að þessháttar rit séu þau, er fólki geðjast bezt að. - --


