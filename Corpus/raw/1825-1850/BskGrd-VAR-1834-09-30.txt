

30. sept. 1834

Í gær fékk eg kveðjubréfið frá þér, sem eg þakka þér ástsamlega fyrir. Í gærkvöldi skrifaði eg konu þinni langan pistil. Það er þó ekki mitt eðli, og nú í dag tek eg þig fyrir, en ekki held eg samt bréfið verði langt. Eg skrifaði þér til Hafnar með Krieger, eg held hann sé vænn maður, því er ekki kyn þó einn vor landsmaður hafi lofað honum góðu, sá sem nú um stund er í hvað mestu gengi hjá þeim, sem eru stærri en þeir stóru. - Þú ert óhræddur við commissionina. Blessaður vertu, þú átt að vera hræddur meðan ekkert er að hræðast. Þá verður þú óhræddur, ef háski kemur. Svona eru mínir innviðir, og þar að auki veiztu, að sá er sæll sem hræddur er. - Mér verður ekki að vegi að skrifa þér fréttir, hér líka nú um stundir tíðindalaust. Þó hefir Finsen okkar orðið fyrir þeirri sorg að missa eldri dóttur sína. Þeir missa svona sem eiga. Hinir geta ekki misst.

Helzta efni þessa miða er nú samt að bera upp við þig skjóta hugsun, og hún er þessi: Þegar þú hefir allt vel framkvæmt í vetur og sigrinum haldið, svo kom þú inn í Reykjavík. Nógir eru hestarnir á Suðurlandi. Farangur þinn getur farið með vestanskipum, ef þú vilt ekki komast suður í okkar dýrð, hvar til nú kynni að gefast tækifæri. _ Eg enda samt þessa bæn eins og Páll skáldi orti um sra Ögmund, að hann hefði endað bænir fyrir sjúkum á stólnum: Gerðu helzt hvað sem girnir þig, en girtu buxurnar upp um mig. _ Eg ætla ekki að orðlengja þetta, heldur biðja þig vel að lifa, hvað sem annað hefir.


