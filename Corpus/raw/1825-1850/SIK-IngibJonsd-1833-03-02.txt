
<meta-info>Ingibjörg Jónsdóttir til Magnúsar Eiríkssonar</meta-info>
<meta-date>Bessastöðum, 2. marz 1833</meta-date>
 Elskulegi frændi.

Innilegustu þakkir fyrir yðar ágæta bréf með póstskipi. Það gleður mig að frétta, að þér gjörið yður sakir svo vel og verðið ekki eftirbátur hinna piltanna. -- Oss hér í húsi líður rétt við það gamla. Grímur minn er nú í Görðum. Hann er gapakorn eins og vant er. -- Stórflóð, sem kom í desember, gjörði hér stóran skaða býlum á Nesinu. Grútarkaggar og slorskrínur og allt hvað lauslegt var komst á haf út, svo eg er ekki óhrædd um, að eitthvað af þessu hafi rekið upp hjá ykkur. Þó mun ekkert af þessu með mínu marki. Í þessu kasti fór jörð mín, Bárukílseyri, næstum í sjó, svo ekki get eg sett mig þar niður, þegar eg flæmist héðan. Um sama leyti festi maður minn sig við Engey, en þó er hún ekki nærri borguð ennþá. Það er ekki ólíklegt, að eg setjist þar í helgan stein, ef eg lifi lengi.

Vetur hefur verið frostalítill en vindasamur. Skriður hafa fallið, einkum þó í Borgarfirði. Þó held eg að sýslum, þar hafi ekki orðið undir þeim. Karlskepnan, gamli húsbóndi minn, liggur nú rúmfastur. Menn eru hræddir um hann, og þykjast nú margir sjá, að margt gott hafi verið í fari hans. Þó hann hafi haft sína bresti, er ekki undarlegt ef það er satt, að algjörvi finnist ekki á jarðríki. -- Guðlaugur okkar Sívertsen er líka að menn meina á heljarþröminni, og er það ónotalegur skaði fyrir höfuðstaðinn. Grósserasonurinn hefur trúlofað sig í vetur. Anna Knudsen varð fyrir þessu. Edvarð Thomsen er harðgiftur Kristjönu Knudsen. Meira man eg nú ekki. En fari svo, að Stefán Gunnlaugsen komi til ykkar, þá mun hann leiða ykkur í allan sannleik, og mun honum fara sögulegar en mér. -- Og nú að endingu, góði frændi, ef það væri eitthvað, sem eg gæti gjört yður til vilja, þá bendið mér. Hafið það fyrir satt, að eg man það ennþá, að þér ætíð voruð oss vel. - Og nú hef eg ekkert meira að segja en fela yður forsjóninni og óska yður allra heilla.

Yðar einlæg elskandi frændkona I. J.
