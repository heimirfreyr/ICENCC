

Bessastöðum, 22. apríl 1831.

Hjartkæri bezti bróðir!

 KAUPFAR riddara Sívertsens kom í gær til Hafnarfjarðar frá Kaupmannahöfn. Merkilegustu fréttirnar, sem komu með því, hef eg látið skrifa upp og sendi þær hér með að gamni mínu, því mér er nú sagt, að skip komi oft seint til ykkar.

Við lifum rétt við það gamla. Heilsa mín hefur þennan liðna vetur verið í lakara lagi, þar mín fyrri vesæld hefur með köflum heimsótt mig. Maður minn og börn eru frísk. Við eigum nú bráðum að missa Hjaltsteð, þar hann á að verða barnakennari í Reykjavík. Þar höfum við misst mikið. Stiftsprófasturinn hefur haft góð orð um að taka Grím af okkur að vetri komandi. Í sumar hefur hann tilsögn hjá Egilsen.

Við lærum annars bæði af þeirri meiningu, að góðir barnakennarar séu vandfengnir og æði sjaldfengnir, enda hérna frá skólanum. -~ Veturinn hefur hér verið sá bezti og fiskiríið svo fjarskalegt, að elztu menn ekki muna annað eins. Einkum er það mest hér í Hafnarfirði.

Seinast í janúar sást reykur fyrir Reykjanesi. Síðan er ekki talað um það.

Nýbyrjað sumar verði þér og þínum svo blessað og farsælt sem óskar þín af hjarta elskandi systir

I. J.


