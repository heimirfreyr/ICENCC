
<meta-info>Gísli Hjálmarsson til sr. Friðriks Eggerz</meta-info>
<meta-date>Khöfn, 19. marz 1836</meta-date>
 Velæruverðugi hr. pastor!

Jafnvel þó eg viti að þér, þegar línur þessar berast yður, allareiðu verðið búnir að frétta sorgarefni það hér niðri í vetur, sem kemur mér til að skrifa þær, nefnilega lát yðar elskaða bróður, þá vil eg þó ei senda yður nokkuð, er hann bað mig sjá til að kæmist til yðar af hans eftirlátna, án þess að hripa yður með því eina línu. Eg hirði ei um að fara hér að rita harmakvein eða hughreystingar til yðar þessu tilfelli viðvíkjandi, --- af sorgum og söknuði höfum við hér nú um stundir nóg og munum því heldur stirðir að skrifa huggunar orð, en þér hafið bezta huggunina sjálfur í því máttuga orði, sem eina er athvarfið í allri neyð og sem aldrei bregzt neinum, sem því trúa. Eg má segja það og fullyrða, að það var á síðustu tímum yðar framliðna bróður hans mesta umhugsan. Og hefði eitthvað einhverntíma verið áfátt, þá hafði hann, sem allt gjörir vel, fullkomlega látið hann finna, að hann væri í sátt við hann, og að hann vildi taka móti þeim, sem hans leituðu, þeim sem erfiðuðu og væru þunga þjáðir.

Eftir beiðni yðar góða bróður sendi eg yður með bréfi þessu silfurtóbaksdósir hans og tóbakspipu (sölvbesl. Merskumshoved). Til Rodernester Benediktsen hef eg sent Millots Verdenshist., sem hinn framliðni í haust lét mig kaupa til að senda yður (prísinn var 5 rd.), og veit eg Rodem. muni senda hana heim með Brynjúlfi bróður sínum. - Rodemeistarinn þar alla önnun fyrir greftrun bróður yðar, og bað eg hann betala, sem hér er siður til, þjónustukerlingum á spítalanum. Það þykir mér gaman að vita, hvað hann reiknar þá drykkjupeninga, því eg veit þær hafa látið illa yfir því, og vissi eg þó, að bróðir yðar vildi hafa greitt fyrir sumum þeirra, nokkrar áttu það ekki skilið. Eg vildi gjarnan, ef hefði getað, hugnast þeim lítið eitt sjálfur, en þá er annað vilji og annað efni, því eg get ei liðið, að bróður yðar eður Íslendingum sé ámælt, sízt honum, sem eg kallaði vin minn og vissi var hinn eðallyndasti, - en nóg um þetta.-

Fréttir verða farmenn að segja yður allar, því eg er ekki vel upplagður til bréfaskrifta, en Skírnir enn ei útkominn. Þær eru sorglegar meðal vor landa hér, þar hinir efnilegustu af okkar litla skara hrífast svona óðum burtu, eins og bróðir yðar, og nú fyrir 11/2 viku sá fyrsti meðal vor um flesta eða alla hluti, Skafti Tímóth. Stephensen, son Stephans á Völlum. Hingað hafa fáir nema sorg og ama að sækja, en vera mætti sumir hefðu átt nokkra skuld í böli sínu, og það er þá ei annað en með öðrum orðum, að manneskjan er breysk og bernsk, og gjörðir manna verða að vera ófullkomnar, og fáir munu þeir að vogi að kasta steini á náungann, ef þeir stinga hendi sinni djúpt í eigin barm.

Fyrirgefið þetta klór og verið að endingu alls góðs óskum kvaddir af

yðar þén. rb. G. Hjálmarssyni.

P. S. Þar eg ei nýlega hef talað við Rodemester Benediktsen og veit því ei, hvort hann hefur ráðizt í að betala Catechet Th. Guðmundsen þá 100 rd., er bróðir yðar sál. var honum um skyldugur, þá ætla eg að biðja yður, í svo falli að peningar þessir séu enn óbetalaðir, sjá til að Guðmundsen fái þá. Veit eg það var sú fyrsta skuld, er sá framliðni vildi að lokin væri, því Guðmundsen hafði farizt vel við hann sem okkur hér alla landa, sem nokkru eiga við hann að skipta, en honum er eins og öðrum hér, að hann þarf sinna muna við. Þér megið ei reiðast þessum appendix eður taka sem svo skrifaðan, að eg mistreysti yðar góða föður um að greiða skuldina, því fáum feðrum hefði betur farizt við barn sitt en honum. En öll von þætti mér, þó ykkur þar heima þætti Kaupmannahöfn og vera í henni kosta töluvert. Eg tala það ekki sem last neinum til handa, það vitna eg til drottins. En þar eg veit þér þekkið eins vel og eg til þessa, sýnist mér ei vert að dylja meining mína fyrir yður. - Guð gefi yður gleðilegt sumar og alla ævi.

Sami. 
