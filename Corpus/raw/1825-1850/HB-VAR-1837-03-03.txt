

Bessastöðum, 3. marz 1837.

Hjartkæri bróðir!

ÞITT ástríka bréf með póstskipi þakka eg þér ástsamlega eins og alla þína góðvild til mín og minna. Fréttir eru engar. Vetur hefur verið harður til jóla, síðan góður, svo líkindi eru til að ekki brjóti út virkilegt hallæri í þetta sinn. Líka er nú strax fiskur kominn. En dýrtíð verður víst næsta ár, því prísar falla hér svo seint, þegar þeir einu sinni hafa stigið til muna. Hér hefur gengið nervefeber og nokkrir hafa dáið. Sá merkilegasti er, að oss þykir, faktor J uhler í Hafnarfirði, vænn og duglegur ungur maður. Nokkrir afgamlir prestar hafa dáið, þar á meðal sr. Guðm. á Staðastað, afgamall maður, ætíð kallaður lærdóms- og ráðvendnismaður. Þeir verðslegu lifa allir góðu lífi og engum þeirra er misdægurt. Við lifum rétt við það gamla, og hef eg í vetur haft allþolanlega heilsu. Maður minn er alltaf frískur. - Ekki varð af því fyrir þér að sækja hingað. Þú hefur fundið hvað þér var hollast, og sleppum því.

Víst mun það satt, að Oddinn er fallegt býli. En það kalla eg ekki sérlega heppni, þó Guðrún mín kæmist þangað. Sum býli fordjarfar náttúran, sum meðferð þeirra, sem á halda.-

Nú held eg það verði alvara, að Gr[ímur] komi til Khafnar í sumar, en hvernig það fer sýnir reynslan seinna. Góð von skal ekki oftar verða mér plaga. - Þarna misstum við stiftamtmann vorn. Margir sakna hans. Hann er maður vinsæll af alþýðu. Það eru eiginlega hans landsmenn, sem honum hafa verið erfiðastir. - Nú er þá Sunnanpóstur genginn til hvíldar að sinni, og þykir það sumum skaði. -- Nú eru norðan- og vestanpóstar komnir. Úr Strandasýslu er sagður mesti dauði, eins úr Fljótum að norðan og fleirum útkj álkum, líka mikið hart í Þingeyjarsýslu. Það er suðuramtið, sem líklega sleppur bezt. Úr Múlasýslu er sagt bærilegt. - Eg gleð mig í voninni, að þú :munir orðinn ánægðari en fyrri með þína stöðu, fyrst þú ekki sóttir hingað, og þess vegna er eg róleg yfir því, þó það hefði komið sér nógu vel að vita í nágrenninu annan eins bróður og þig. - Þungt og erfitt er skólahaldið í þessu ári. Þó gott ár væri, er það og verður kallað harmabrauð. Þó hefur í vetur og oftast verið friður og ró. Í vor, ef eg lifi, hef eg verið hér í 20 ár, og mun á eins löngum tíma abrum af flestum.

Ég hef ætlað þér sokka, en veit ekki nú, hvort eg get sent þá. Geti eg komið þeim, set eg þá utan á bréfið, annars ekki. Eg hef að vanda enga gáfu til að skrifa, ætla því ekki í þetta sinn að mæða þig með lengri markleysu. Guð annist þig7 góði bróðir, og gefi þér heilbrigði og ánægju með það, sem að höndum kemur. - Þín af hjarta elskandi systir

I. J.


