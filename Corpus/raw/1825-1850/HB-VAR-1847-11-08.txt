

Bessastöðum, 8. nóvember 1847.

Hjartkæri bezti bróðir!

TAKTU á móti mínu alúðar þakklæti fyrir þitt ástríka bréf með pósti í sumar eð var. Að eg ekki þá strax sendi þér línu til baka kom af því, að póstur var fyrir löngu burt þegar eg fékk bréfið. - Þó ekki sé nú fjarska langt á milli höfuðstaðarins og Bessastaða, gekk það svona til í þetta sinn.

Vel veit eg, að hver piltur, sem nýkominn er úr skóla, verður stirður að skrifa þar sem vandi og regla er á. En vel var Þórður hér það eg vissi, og fyrir því gekkst eg. Ekki verður hægra að útvega skrifara hér eftir, því nú keppast allir í prestaskólann. Það hefur soddan blessaða verkun á framtíðina. Það lá við í fyrra, að amtm. fyrir vestanyrði skrifaralaus, og var það amalegt fyrir hann, sem nærri er orðinn sjónlaus, og er það mæða.

Og nú mitt ástar þakklæti fyrir bréfið með þessum pósti, en þó nokkuð af innihaldi þess geti ekki verið mér gleðilegt, -þó eg upp á engan máta hafi gefið tilefni til þess. En það sem yfir tekur og mest kvelur mig er að eg skuli hafa verið sú mæðuskepna að klekja upp þessum kompán, sem þetta óþokka krit rís af. En að líkindum dettur þetta svona niður, sem eg líka óska. - Of snemma segist þú hafa leitað athvarfs hjá mér í elli þinni. En þó við höfum verið að spauga þetta, verður ekki mein að því, og þar fyrir utan veit nú enginn, hvaða byltingar framtíðin hefur í för með sér. En ekki vona eg eftir þeirri breyting, að þú hættir að vera bróðir minn og eg systir þín. Það er lán fyrir dætur þínar, að þær gleðja þig með ástsemi sinni, þú hefur líka þörf á því. Eg á líka dætur, sem vilja gjöra mér allt gott, sem þær megna.

Hér var grasár það mesta. Helmingi meiri taða en nokkurntíma fyrri. En almenn er umkvartan, að hey séu létt. Fiskur mikill er fyrir, en gæftir vanta. Heilsa fólks er yfir höfuð að tala betri en í fyrra. Eg hef mestallt sumarið sem leið kvalizt af augnaveiki. En nú er þessari þraut létt af mér fyrir hálfum mánuði eða þrem vikum. Dætur þínar kveð eg [með] alls góðs óskum.

Drottinn annist þig, minn bezti bróðir, og veri þín hjálp og aðstoð þann byrjaða vetur og alla óliiaða æfidaga, en eg meðan lífið endist þín af hjarta elskandi systir

I. J.


