

15. nóv. 1826

- - - Ekki biður þú mig svo mikils, að mér þyki ei vert að reyna til að gera það, eg hefi því nú einsett mér að verða ei veikur framar fyrst um sinn. Eg hætti að hósta einmitt seinasta sumardaginn, hafði eg þá verið að þessu bopsi hér um bil 18 vikur. Heila líknin var, að eg var þó ei þungt haldinn nema dálítið fyrst. Siðan mér batnaði, hefi eg kunnað nógu vel við mig, þó helzt úti, því inni er allt sorglegt að sjá.

Nægtir eru hér af korni og fiski, en ekla á öllum drykkjuvörum, svikinni blöndu inclus. Þunga hóstaveikindi hafa gengið í allt sumar og hafa hin sömu burtrykkt öllum börnum, sem fæðzt hafa í Bessastaðasókn síðan eg kom, 19 að tölu, nema Egilsens Gröndal og einu til, er skólapiltur eignaðist; í Garðasókn lifa fleiri, þar hafa og fæðzt miklu færri.

Óliðlega gengur allt til með Landsuppfræðingarfélagið. Revision reikninganna fyrirtekin að bón Direct. af landfysikus og Egilsen olli fáþykkni, er varð heit að sögn; svo var fundur haldinn; hvorugur revisor gat komið. Eg var citeraður til að mæta, en fékk ekki bréfið fyrr en allt var um garð gengið, því þá var eg að taka út Kálfatjörn. Á þessum fundi var revisionin álitin ómerk. Þar voru ei aðrir en náungar og tengdamenn, að sra G. Bjarnas. og sra Þorláki undanteknum. Fyrir utan Direct. hefir sra Hannes verið mest activ. Sýslum. M. Stephensen segja menn ei gerði annað en gengi um gólf og spýtti tóbaki. Revisionin fékk það álit, að svo hefði smásmuglega verið leitað eins og hefði átt að finna lús með saum. Sé það satt, sem nú heyrist, að Cansell. hafi sett stiftið félaginu til höfuðs, þá er það ekki mæðulaust.

Auk þessara nýunga er enn eitt merkilegt atriði nýlega komið hér á loft, og það verð eg að bóka svo fullkomlega sem mér er mögulegt. Það er kominn sá raptus yfir fyrirfólkið hér syðra af kvenþjóðinni, að þær ætla að sleppa öllum dönskum búningi og taka upp annaðhvort þann gamla íslenzka eða eitthvað honum sem líkast. Þessi alda er runnin frá sama húsi og byrjun gerði með íslenzka búningsins útskúfun. Sú unga frú í Viðey er þegar farin að láta smíða sér kvensilfur; til gullsmiðsins eru komin gleraugnahús conferenser. í þeim tilgangi. Madaman á Hólmi og í Odda eru með, frúin á Gufunesi skal ætla að gera sama. Mælt er að maðurinn letji hana ekki; hún skal annars segja, að ekki vilji hún taka upp íslenzka búninginn nema með því skilyrði, að hún fái mest stáss af öllum. Hér í sókn var reglulegt þing haldið, hvernig hér ætti að fara sem hyggilegast að Öllu. Á því þingi var frúin á Brekku og madame Egilsen með þeirra mönnum, gullsmiður, lektor og Keyser; allir voru samdóma um það, að nauðsyn væri að sleppa því útlenda klæðasniði, en flestir vildu þó ei hafa skaut. Etatsráðið bað Keyser að hitta uppá einhverja höfuðbúningsteikningu, sem gæti setzt við vora treyju, sagðist gera sér mikið far um þetta mál, því það væri eitt sannarlegt national anliggende. Mad. Egilsen sagðist geta búið sér til fallegri búning en nokkur Önnur. Hér við endaði þingið seinast. Lektor hélt með faldinum, þar í gat enginn gefið honum meðhald. Garðafólkið var ei á þessu þingi. En eitt kvöld komu hjónin frá Brekku hingað, og varð tilrætt um þetta efni. Kona mín, sem kvíðir fyrir að skauta, bað frúna að taka ei upp þennan búning að sér lifandi. Ekki vildi hún lofa því, en fullyrti, að þar eð hún vildi börnum sínum betur en sér, svo skyldi Jórunn litla aldrei taka upp danskan búning. Hvað framar gerist í þessu efni skal tíminn auglýsa og ekki gleyma að taka eftir. Einhverja húfu með blómstur kransi trúi eg flestir haldi mest af, en hvort þessi kóróna getur orðið óforvisnanleg læt eg ósagt.

Að amtm. Johnsen sé sigldur veiztu víst betur en eg. Systir hans, sem þó nú er við bærilega heilsu, lifir í mesta kvíða vegna afdrifa hans ferðalags, og allar minar hugganir duga ekki. Hvernig á þar að að fara? Vertu nú sæll. Kona mín biður kærlega að heilsa kærustu þinni með innilegri ósk um góðan bata. Eg er ætíð

þinn

Á. Helgason.


