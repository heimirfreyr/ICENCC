

Görðum, 4. júlí 1847

Eg skauzt heim af þinginu í gærkvöldi, ekki til að embætta i dag, því það er óþarfi, heldur til að hvíla mig í Garðalogninu eftir þrjá þingdaga. Sonur þinn Árni endaði examen í gærkvöldi, meira veit eg ekki enn. Hann hefir talað vel um, áður en vestur heldur, að koma hingað til að kveðja ömmu sína, og því para eg þennan seðil, svo hann fylgist með seðli frá konunni til systur sinnar. Assessor Johnsen, sem víst skrifar þér með þessari ferð, kom inn daginn fyrir þingið og er hinn brattasti. Hann gerir ráð fyrir að heimsækja þig í sumar, og ef þú siglir að verða þér samferða yfir hafið. Lektor theol. er hér syðra enn; nú sýnist mér komið á hann nokkurskonar embættisandlit. Þeim sem guð gefur embætti, þeim gefur hann andlit, nl. embættisandlit. Eg þakka þér fyrir tilskrifið 12. og 21. næstl. mánaðar, er eg hefi fengið síðan eg seinast skrifaði þér. Líklega færðu jón Pétursson til að fungera fyrir þig, því allir vilja sitja hátt sem von er, því þaðan er víðsýni svo mikið. En hitt er undir að eiga, hvort Lind er svo kunnugur augnasjúkdómum, að hann geti um dæmt nær tími er til að operera augun, sé það bundið við vissan tíma. Þó mun betra að koma of snemma heldur en of seint, því sé of snemma komið, má biða þess hentuga tíma, en ekki er hægt að lifa aftur á bak. - Af þinginu get eg ekki sagt þér annað en það, að allt fer í meiri hægð en áður. Bardenfleth sýnist mér daufari en þá, og getur það verið af því, að nú er hann veikur; en sumir segja, að nú ætli hann að fara hægra í sakirnar en forðum. Annars má þingið varla heita byrjað. - Korn er farið að koma og verð þess að lækka í Khöfn. Það þýðir samt ekki neitt hér. Blaðið er á enda og eg fer að hátta.


