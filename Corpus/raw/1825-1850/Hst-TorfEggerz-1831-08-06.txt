
<meta-info>Torfi Eggerz til Friðriks bróður síns</meta-info>
<meta-date>Kjöbenhavn, 6. ág. 1831</meta-date>
 Elskulegi bróðir!

Ennþá tek eg mér fyrir hendur að ónáða þig, nefnilega með subscriptions lista til Ármanns, og þætti mér mikið undir komið að þú gætir komið miklu til leiðar í því máli, sem eg veit ogsvo að þú getur ef þú vilt allan á leggja. Því hvað er, sem þú ei getur útverkað með málsnilld þinni við bændurna, sér í lagi fyrir innan Skarðið. Höfundurinn hefur líka til þess unnið að maður taki vel á móti skrifum frá honum, því að hann er sá eini af löndum, sem hefur til orðið að forsvara virðingu Ísl[endinga] á móti prófessor Rask, og jafnvel þótt landsmenn hafi haldið mikið af prófessor Rask, þá vona eg að þeir dofni á því þegar þeir heyra hverja skömm hann hefur gjört þeim í skrifum sínum, svo sem að þeir væru illitterati og rudes í sínu móðurmáli. Striðsskrif þau veit eg að ekki gefa um nema þeir, sem eru af upplýstari klassanum, en þó sökum þess, að hér er meira af þeim en líklegt er að geti út komizt, þá sendi eg þér hér um bil 20 exempl., sem eg veit þú við gjörir hvað þú getur. Heila verkið sendi eg þér og merki þau FE, af hinum ekki nema það síðasta, og er orsökin sú, að eg ekki gat fengið það. Hér gjörir þú þitt sárasta, því það er skylda að láta ekki höfundinn tapa bæði ómakinu og uppákostnaðinum. - Komdu föður mínum til að senda mér ekki allt á sama skipi, ef hann mögulega getur, í fall það færist, því þá er eg apud. NB hvert exempl. kostar 3 rbd. Spesían reiknuð til 2 rbd. 8 sk.

Forláttu. Þinn

T. E ggerz. 
