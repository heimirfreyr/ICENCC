
<meta-info>Valgerður Jónsdóttir til Hannesar Steingrímssonar</meta-info>
<meta-date>Laugarnesi, 27. júlí 1831</meta-date>
 Hjartkæri Hannes minn.

Ég skrifaði þér dálítinn seðil sama daginn og faðir þinn fór af stað vestur í visitatiuferð sína, síðan hefur okkur hérna liðið við það venjulega, utan hvað tómlegra er síðan, eins og vant er að vera. Ég hefi fengið frá honum tvö bréf, það seinna af 23. þ, m., og leið og gekk honum þér vel ferðalag sitt. Það er nú mín innileg hjartans ósk, að þessi seðill hitti þig frískan og heilsugóðan. Það er samt varla að vænta, að þú sért nú strax búinn að ná þér aftur, allra helzt hvað krafta snertir, eftir svo strangan sjúkdóm, en eg vona með guðs míns hjálp, ef þú ferð varlega með þig, sem þér ríður á miklu, að þú náir þinni vanalegu heilsu áður en langt um líður. -- Kunningjar þínir, sem nú sigla, verða þér nú betri en nokkurt fréttabréf. Þó verð eg með fæstum orðum að víkja á sitthvað, sem okkur hérna snertir, sem þú ert þó víst búinn sumt að heyra áður, svo sem fljótræði Þorsteins Helgesens að trúlofa sig Sigríði Pálsdóttur; það vissi eg fyrst föstudagskvöldið fyrsta í sumri, daginn eftir að eg tékk þær sorglegu fréttir af því, hvernig þér gekk examen næstl. vetur, og mátti þá segja um mig, að sjaldan væri eymd ein, því svo mótlætislegt og vanvirðandi sem það var, að hann sagði systur þinni upp án allra saka, svo sýndist þetta ei bæta um, að taka í sama vetfangi þjónustustúlku rétt við hliðina á okkur, og þetta mun yfir flesta hafa gengið og ekki bætt hans álit hjá almenningi. Föður þinn lét eg þetta vita daginn eftir, og hann sagði Helgesen næsta sunnudag, að hann og hún skyldu fara héðan, því fyrr því heldur. Þau fóru þá bæði daginn eftir, hann að Lambastöðum, en hún til frændkonu sinnar, landfógetaekkjunnar, sem illa hafði borið sig af þessu. En þótti þér ekki þetta fara dult? Systir þín vissi ekki af þessu fyrr en sama morguninn að Sigríður fór, að eg sagði henni hvernig komið væri. Austurferð stóð nú til fyrir honum að finna móður sína, og þá mun helzta erindið hafa verið að koma sér þar fyrir með kærustunni, en það gekk öngvanveginn. -- hann mætti koma sjálfur án hennar. Það var ei heldur vonlegt eftir hans breytni í þessum kringumstæðum, því fyrst hafði hún borið sig illa af því, hvernig hann breytti við systur þína, og svo mun hitt fljótræðið ei hafa bætt um, þvert á móti hennar vilja og vitundar. -- Þetta er þá helzta og með fæstu orðum ádrepið í þessum rauna kringumstæðum. Hvað hann nú ætlar fyrir sér með siglingu, vitum við hér ei, en það upplýsist með tímanum, hvað út af henni kemur. Guð minn sjái bezt fyrir ráði systur þinnar og geti henni það sem hann sér henni fyrir beztu. Ég get með sanni sagt, að þessi var ei hennar verðugur, þegar hann gat fengið af sér að breyta svona.

Búskapur okkar gengur líkt og vant er, alltíð nokkuð kostnaðarsamur. Fiskirí var með minna móti af skipum okkar í Grindavík næstl. vetur, og þar er þó aðalstofn okkar með þess háttar föng. Gísli reri eins og vant er frammi Reykjavík fyrir utan vertíð, og var það lítið meir en daglega til heimilisins. Fénaður hefur ei til muna fargazt eða dótið síðan í fyrra. Glæsir strauk héðan eitthvað upp undir fjall í vetur og fannst dauður snemma í sumar. 7 eru kýrnar, rúmar 50 ær í kvíum, fjáreign okkar mun hafa verið hér í vor við hundrað með gemlingum. -- Systir þín sé eg að hefur létt undir með mér að skrifa eitthvað annað, svo eg sleppi því.

Ekki er Þorsteinn Tómasson á Drumboddsstöðum ennþá giftur. Magnús Torfason frændi giftist á dögunum Guðrúnu sinni frá Skarði. Þórður mágur hans er nú farinn að búa þar einn, en Magnús mun verða svona fyrst um sinn á Breiðabólstað föður sínum til styrktar. Hann og þau bæði eldri hjónin eru orðin mikið heilsutæp, og ekki treysti hann sér að koma suður í sumar, og var það víst, að hann langaði til að finna föður þinn. -- Guðmundur Gíslason frændi kom á sínum venjulega tíma á dögunum, og mikið blessaði hann þig þegar hann sér og las bréfið frá þér, já, ekki væri hann búinn að gleyma sér enn, þetta væri sér mikil æra og virðing etc. Nú er hann í austurferðinni eins og vant er og mun skrifa þegar hann kemur aftur. Hann var annars að gera ráð fyrir á dögunum að biðja jón Sigurðsson að skrifa fyrir sig, en eg held við segjum honum, að þú munir helzt vilja fá það með hans eigin hendi. Næstkomandi vetur held eg hann verði hjá sýslumanni Skúla á Skarði. -- Það sem þú mæltist til að fá, svo sem kerti etc., skal eg hugsa til að láta komast annaðhvort með Möller eða öðrum í sumar, l. g. Ögmundur Sívertsen var hér næstliðna sunnudagsnótt. Í Viðey var messað, svo hann fylgdist með Oddsen þangað, kom til baka með honum seint um kvöldið, en í því hann ætlaði að ganga inn í stofuna, vissi eg ekki fyrr en hann kveður mig við tröppurnar, mér kom þetta aldeilis óvart, vissi ekki hvort hann var alfarinn eða ekki. Hann var gangandi og sagðist ætla að komast til . . . Oddsen, sem hann vissi að ætlaði að standa hér dálítið við með konu sinni, sem bæði voru ríðandi. Hann lézt nú ætla norður í þessari viku og líklegast sigla þaðan, ef það yrði þá af því, voru hans orð. Hvað gerir hann veslingur, utanlands? Ekki sýnist sem hann geri sér mikið gagn. þegar gerir ei svo mikið sem að vinna fyrir því sem hann borðar, og er þó búinn að vera þar svo lengi, svo sýnast mætti, að hann gæti verið svo vel að sér, að hann ætti upp á einhvern sómasamlegan máta að geta forþénað sér nokkuð til að lifa af. Ætli það sé þó ei helzta vinnan að kveða og skemmta öðrum með gamanvísum? Þó að eg drepi nú á þetta við þig, þá vona eg þú latir ei bera á því við aðra kunningja þína heldur en margt annað, sem við foreldrar þínir kynnum að láta í ljósi við þig, en blessaður vertu, heillin mín góð, láttu hvorki hann né aðra tefja eða glepja fyrir þér. Berðu þig að sneiða þig hjá öllu, sem kynni að fipa fyrir þér eða trufla þig í þínum stúderingum, -- berðu þig að, þegar guð hefur gefið þér heilsuna aftur, að vinna kappsamlega, og ef þú gætir lesið með vel gáfuðum, ráðsettum manni, eða réttara sagt hann lesið með þér, sem ég vona þó að Tómas okkar sé í góðum ráðum með þér, þá ætla eg að vona að réttist úr fyrir þér og þú gleðjir okkur foreldra þína samt þig sjálfan og alla, sem vilja þér vel, með góðum fréttum um framfarir þínar. Eitt enn nú: Láttu ekki heimboðin tefja þig eða trufla og ekki koma þér til að drekka áfenga drykki. Eg veit að það hefur verið gert í góðri meiningu að bjóða þér til sín af vissum manni í vetur rétt undir examen, en þar fyrir var það ei nærgætnislegt, því líklegt er að maður megi hafa sig þá allan við, og lítið þarf út af að bera fyrir þeim, sem ekki eru þá því sterkari, ef heimboðin eru þá holl. Þegar eg hefi nú beðið þig að leggja til það í þínu valdi stendur að leita sóma þíns og frama, þá eru það fyrst og seinast mín einustu úrræði að biðja guð minn góðan að gefa þér líf og krafta til alls, sem honum er sjálfum þóknanlegt og þéna mætti til þinnar sönnu velferðar. Berðu innilega þakklætiskveðju mína Tómasi okkar, guð launi honum bezt fyrir þig. Líka bið eg að heilsa kærlega Gísla frá Brekku, Þórði og fleiri kunningjunum, eftir sem þér lízt.

Þetta blað bið eg þig að brenna, svo ei flækist, en muna þó það, sem eg hefi beðið þig um í því. Eg kyssi þig, blessunin mín góð, ástarkossi og vil ætíð vera

þín af hjarta elskandi móðir V. Jónsdóttir.
