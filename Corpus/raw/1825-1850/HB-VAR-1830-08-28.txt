

Bessastöðum, 28. ágúst 1830.

Hjartkæri bróðir!

Hér inn legg eg nú uppskrift af því litla, sem eg man úr æfi móður vorrar. En þó þetta sé ekki svo gott sem skyldi, hlýt eg að biðja þig að taka viljann fyrir verkið. Bréf þetta sendi eg nú norður að Þingeyrum með sauðakaupamönnum vorum.

Sumarið hefur verið kalt og þurrt og nýting á heyi hin bezta.

Hér eru nýkomin tvö skip frá St. Martin. Kapteinarnir tala báðir um grimmilegt upphlaup, sem átti að hafa skeð í Frankaríki. Þeir segja tvo efstu stjórnarherrana dauða, en þeim kemur ekki saman um, hvað margt af öðru fólki hafi látið líf sitt í þessu upphlaupi. Þar á móti standa þeir báðir á því, að Frakkakonungur sé rekinn frá stjórn af þegnum sínum og annaðhvort flúinn burt eða settur fastur. En máske að þetta sé nú allt ósatt, því hvorki hafa komið bréf né Avisarar, og kaupmennirnir eru ekki sagðir sérlegir vitsmunamenn.

Við lifum rétt við sama. Gigtin hefur heimsótt mig í sumar og er eg ekki án ótta að hún, þegar vetrar að, verði mér óþægur gestur. En það er nú í fleira en einu tilliti, sem veturinn er mér geigvænlegri en sumarið.

Heilsaðu konu þinni og börnum innilega frá oss hér. Guð gefi þér ánægju og heilbrigði. Þín af hjarta elskandi systir

I. J.


