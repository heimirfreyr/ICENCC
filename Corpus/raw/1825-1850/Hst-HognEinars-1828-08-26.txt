
<meta-info>Högni Einarsson til Páls Pálssonar</meta-info>
<meta-date>Khöfn, 26. sept. 1828</meta-date>
 Mundir þú trúa því, að þú ert hinn fyrsti, sem eg af mínum correspondentere byrja að skrifa héðan, þó meir vegna þess, að eg vil sýna þér, að eg ekki síður man til þín hérna og til okkar rinskapar heima. Það er og ekkert náttúrlegra en þú gangir á undan öðrum frá minni hálfu, þegar hið síðasta bréf eg fékk var frá þér. Eg fékk það rétt í því eg var að ganga á skipsfjöl frá einhverri huldri hönd og fékk ei tóm til að lesa það fyrri en úti í rúmsjó. En þá las eg það ogsvo tvisvar eins og vant er. Hafðu því hér með fyrir það ástarþökk mína, það gladdi mig þann tíma, sem eg brúkaði til þess yfirvegunar.

Ferðin gekk svona seigt og fast, þó stórslysalaust, en nóg var eg samt búinn að fá af sjónum, þótt eg aldrei fyndi til sjósóttar, því hartnær 5 vikur og þar til lélegur aðbúnaður á skipinu (t. d. fúlt vatn, lítill og slæmur forði mfl.) gátu gert mér lífið nógu leiðinlegt. Hingað kom eg 10.  m., og var þá sem eg kæmi í einhverja aðra veröld, þó ei Paradís, því þar veit eg ei er svo gróf skítalykt eins og mér fannst hér fyrst. Eg sá hvorki sól né himin, en komst naumast áfram fyrir fólki og vögnum, sem ætluðu hreint að æra mig í eyrunum, og þar til voru einhverjar gamlar konur, sem hrópuðu ámátlega: „Perer, Æbler, Blommer“ etc; kort, eg vissi ekki af mér hvar eða hvert eg var kominn. Ég sá fólk margt með byssur á rauðum kjólum og hugsaði strax, að þeir mundu ætla að skjóta mig, og ennþá þori eg ekki að koma nærri þeim. Kvenfólkið er hér rétt haufflegt, því varla gengur maður hjá þeim (0: á vissum strætum) að þær hrópi ei ofur blíðlega: „O, gjör mig dog den Fornöjelse at trine nærmere, lille söde Venl“ En svo heyrist mér þær breyta í sér rómnum, þegar einhver er svoddan rusti að þiggja ei tilboðið. - Ekki þykir mér hér fallegt nema út á völlunum, eg hef að sönnu ekki gert víðreist ennþá, þó rata eg uppá Regentsið frá mér. Fátt er í fréttum. Sumarið segja þeir verið hafa slæmt, einkum miklar rigningar. - - - Nóg er hér komið af íslenzkum og væntast þó fleiri. Fyrir utan mig og Jóhann Árnason eru komnir lektors synir, Ásmundur og Markús, stúdent Pétur Pétursson frá VíðiVöllum í Skagafirði og Skúli Thorarensen, samt Geir Bachmann, allir þessir eru nú deposituri (eða svo sem þeir hér heita Philistear), þó ei fyrr en um jólin: bæði Skúli, Pétur og eg held Markús. - Á miðvikudaginn kemur eigum Við að vera uppi til skriflegs, og er ekki frítt fyrir að mér sé dálítið farið að hitna um hjartað. Af 204 stúdentum, hvar af 5 eða 6 eru íslenzkir, held eg einhver fari létt hlaðinn heim, og er það allra sögn, að hér hafi aldrei verið eins margir stúdentar til Depositio síðan Noregur fór, hvert omen eg legg svo út, að Noregur muni einhverntíma leggjast hingað aftur. - --

Til merkis uppá hvernig peningasökum mínum muni seinna varið verða, læt eg þig þar af ímynda þér, að eg nú þegar eftir rúman hálfan mánuð hef gjört omtr. 150 rbd. Debet, og ef svo fer fram, veit eg að einhverntíma balanserar vel: Frakki, kjóll, buxur, vesti, stígvél, hattur og casket 90 rbd., húsleiga og kostur fyrir mánuð 12-13 rbd., og 80 rbd. fyrir ferðina niður hingað samt fl. nauðsynlegt hér. Allt þetta með fleirum kringumstæðum neyðir mig til að hleypa upp til skipbrots nú strax til að geta om muligt fengið Regents, jafnvel þó mér hefði verið betra að bíða til jólanna með hinum. - --

Gleymdu svo ei að unna þínum eins og áður

sanna vini

Högna Einarssyni 
