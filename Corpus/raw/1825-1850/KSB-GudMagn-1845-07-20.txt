
<meta-info>Guðríður Magnúsdóttir til Finns Magnússonar</meta-info>
<meta-date>20. júlí 1845</meta-date>
 Hjartkæri góði bróðir!

Af því svo bein ferð fellur á Eyrarbakka, fer eg nú aftur að pára þér. Margt átti eg ópárað í fyrra bréfinu, ekki sízt að segja þér, hvernig Sigríði minni varð við, þegar hún sá, að Gísli hafði þverneitað, að hann hefði skrifað bróður hennar sáluga neitt um sig. Hún tók strax bréfið og brenndi það og sagði, að sú neitun hans eða þrætni fyrir sannleikann væri sér öflugt vopn móti því að festa hugann við hann lengur. En það segir hún sé satt, að hann hvorki í minnsta atviki né heldur með einu orði hafi látið í ljós, að hann hefði hug á sér. En í bréfinu var svo lítið sem ekkert annað efni en biðja hann Steindór minn sáluga að verða lagsmann sinn ytra, og þetta, og svo kvað rammt að því, að í endanum nefndi hann nafn hennar og bað hann að fyrirgefa manni, eða vini sínum, dirfskuna, sem lifði í voninni. Þessi hugur hennar var að sönnu eins og allt hennar ráð undirkastað guðs Vilja og skynseminni. Hún biður líka guð um það í öllu að hneigja sinn hug og vilja að því, sem hann vilji vera láta í öllum hlutum. Alltaf er henni vel til Gísla vegna bróður síns sáluga og óskar þess, að úr greiðist fyrir honum til betrunar, en þrætni hans fyrir sannleikann dregur frá virðingunni, en á henni er ætíð kærleikurinn byggður. Mér og henni líður vel (lof sé guði) ekki sízt að því bezta mannfélagi, sem við erum nú komnar í. Bágastur er kuldinn á næturnar, því ungar stúlkur halda hann ekki út, svo ekki spillist heilsan. Heldur en ekki á eg í þröng með sumt, því örbirgðin (þegar fyrri umskiptin urðu) var orðin svo mikil af öllu tagi, en mínir peningar allir fastir á rentu, hvað assessorinn gjörði eins og allt annað í allra beztu meiningu. Það var engin von á því, að hann eða nokkur maður gæti ímyndað sér, hvað nærri mér eg var búin að ganga til að bera mig að halda í það mér var mögulegt af fasteigninni vegna blessaðra barnanna. En eg kvartaði ekki um mein mín nein, nema við guð, og þegar eg í þungbæru sjúkdómunum á mér og börnunum varð hvað eftir annað að vera að kvaka á tryggða blíðmennið, prófastinn í Gaulverjabæ. Úr því, sem helzt vanhagar um innanstokks, bætir smátt og smátt Árni á Ármóti, sem heldur umboð Sigríðar minnar og er okkur framúrskarandi góður. Það held eg, að Sigríður mín fari í Kjósina aftur gamansferð í haust að finna ungu systur sína og systkini á Meðalfelli og sína góðu föðursystur í Meðalfellskoti, Guðrúnu Pálsdóttur. Hún vill líka bjóða systrunum á Meðalfelli, hvort þær vilji ekki læra af sér það, sem hún er búin að læra, án kostnaðar fyrir móður þeirra, því ekki gjörir það sig sjálft að fara til vandalausra að læra það, sem ekki er von. Eg held þeim væri heldur enginn afslagur, þó hún sé ung, að vera nærri henni, því aldrei er máltækið nema satt, að heimskt er heima alið barn, og fleira veit sá fleira reynir. Þær og móðir þeirra ráða því, hvort þær vilja það, hún getur ekki meir en boðið þeim að vera hjá okkur til þess kostnaðarlaust. Í þetta sinn hætti eg párinu. Eg veit ekki nema þetta bréf fari með Egilsen, kannske Bakkaskípið sé farið. Sigríður biður hjartanlega að heilsa þér. Vertu í tíma og eilífð blessaður, biður þín

þig elskandi systir Guðríður Magnúsdóttir. 
