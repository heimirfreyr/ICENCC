Garði, 15. janúar 1880

Elskulegi faðir minn!

jafnframt því að þakka þér innilega fyrir bréfið þitt síðast,
óska eg þér af sonarlegri ást gleðilegs nýárs og þakka þér fyrir
alla umönnun og föðurlegan innileik hins liðna árs. Mér líður
vel, yfir höfuð mæta vel, hugsa oft heim til Fróns og Vildi vera
kominn þangað snöggva ferð. En það er hugurinn, sem reikar
Víða. Líkaminn er of þungur til þess að fylgjast með.

Hér hefur verið heldur órólegt í vetur, og mun eg nú reyna
að segja þér allt af létta, sem eg bezt get. Jóni Sigurðssyni hnignaði alltaf meir og meir, unz hann andaðist þann 7. desember,
mæddur af líkamlegum þrautum. Þar var svo haldin húskveðja
af sira Eiríki og hann kistulagður og fluttur til kirkju, og við
flestir Íslendingar fylgdum líkvagninum. En Viku eftir andlát
hans var hann ausinn moldu og vígður svo til grafar, og hélt
þá síra Schepelern danska ræðu, einkar fagra, og bar Jón sal.
saman við Pál postula. Síðan talaði sira Eiríkur á íslenzku, og
piltar báru kistuna út úr kirkjunni, kjólklæddir allir. Kistan
stendur nú í kapellu í hermannakirkjunni. Kona Jóns, sem
hafði lifað með honum og farið með honum jafnan heim og
heiman, varð heldur eigi viðskila við hann nú. Hún varð brátt
mjög lasin og lifði hann eigi nema nokkra daga, og fór svo sama
fram með likburð hennar sem jóns. Tryggvi hefur staðið hér
fyrir öllu ásamt Birni ]enssyni, sem var alveg hjá jóni sál., og
útförin hér hefur verið gjör svo virðuleg sem kostur var á.
Margir blómhringir voru á kistunni, einn „frá íslenzkum stúdentum“, og það var hinn fegursti, ennfremur silfurskjöldur,
sem Ásgeir kaupmaður Ásgeirsson gaf lOO kr. til, við stúdentar
gáfum flestir 2 kr. til hans. Í gærkveld hélt Tryggvi tal við
menn á fundi og kvaðst hafa hugsað sér uppflutning þeirra
hjóna svo, að landshöfðingi veitti fé af landssjóði, sem öllum
þótti vel til fallið, og að þau skyldi ekki sendast fyrr en með
aprílferðinni til enn meiri tryggingar, og að senda skyldi einn
mann með líkunum heim og afhenda þau landshöfðingja sem
æðsta valdsmanni Íslands, svo að nú tekur til ykkar heima að
taka vel við hjónunum heim komnum. Ég segi heim, því að þó
að þau væri hér að jafnaði, þá munu þau þó alltaf hafa álitið
sig hér sem útlaga fjarri fósturjörðu sinni, eins og líka það
sýnir, að það var hennar (því að hann var rænulaus) vilji, að
hann yrði fluttur heim, og kvaðst hún mundu fylgja honum.
— Í blöðum hér komu nú greinir um jón, og er sú einna bezt,
sem er í Morgunblaðinu og hér með fylgir. Plógur gat ekki
setið á sér að hnýta ekki í hann og segja, að hann hefði eflaust verið meiri vísindamaður en stjórnmálafræðingur, og þótti
Íslendingum það leitt. En um sama leyti skammaði Plógur skáldrit eftir ung, dönsk skáld, og þá var þeim lokið og tóku Plóg
í karphúsið og kváðu skammakvæði um hann, sem komu í
Morgunblaðinu. Og af því að Plógur hefur jafnan verið skammahundur og andvigismaður vinstra flokksins, en látizt vera frjálslyndur og ort mikið um frelsi og framfarir bænda, þá snerist
nú fullt hatur á móti honum og hefur hver greinin rekið aðra.
Einu sinni var safnað orðabók yfir nokkuð af þeim skammaryrðum, sem Plógur hafði látið prenta i Föðurlandinu um hina
merkustu menn, þar á meðal Jón Sigurðsson. Nú fannst mér,
að Íslendingar ætti að minnast fjandskaparins gamla, og það
því fremur sem hann nú hnýtti í jón dauðan, og tókum við
oss því saman, eg og Móritz Friðriksson, og rituðum ávarpsgrein
til Plógs og fengum Sigfús Eymundsson til þess að ljá nafn sitt
undir greinina, af því að við vildum eigi skrifa hana nafnlausa,
og gátum af vissum ástæðum eigi sjálfir gert það. Hún kom svo
í Morgunblaðinu, en mót von vorri snerust menn, og það Íslendingar, illa við henni, og Eðvald ]ohnsen og ]úlius Havsteen og Eiríkur Jónsson skrifuðu áskorun til Sigfúsar í Dagblaðið um að birta nöfn höfundanna, sem þá varðaði ekkert
um, og er ekkert annað en merkilegheit úr þeim, því að það
var aðeins Plógs að spyrja svo sem þeir gerðu nú. Sigfús hefur
heldur ekki svarað. Ennfremur þóttist Gísli Brynjúlfsson snortinn af greininni og ritaði forkunnarskammir, sem er ekki til
annars en hlæja að, og landar hér hafa yfir höfuð gert hvert
dumbingjastrikið á eftir þessu út úr engu, og má hér segja, að
oft verður bál af litlum neista. En stúdentar eru þó með oss,
og niðri í Íslendingafélagi ætlar Guðlaugur Guðmundsson að
taka fyrir pólitík Jóns, og þá fær Gisli á baukinn. Gísli er dauðhræddur og sér víst eftir fruntahlaupi sínu á Sigfús og kom hér
í gær út af þessu og spurði okkur Pál um, hvort við hefðum
verið með, og sagði eg, að Páll væri saklaus þar af, en hvort eg
væri með, það kæmi engum við, eins og eg hefði sagt svo oft
áður. Fór hann svo að tala um pólitík sína og endaði með því,
að er hann fór, sagði eg honum, að þó að eg hefði ekkert annað
en persónulega gott til hans að segja, þá mætti hann ekki meina
mér að fylgja Jóns Sigurðssonar pólitík, en ekki hans, og tók
hann því. Nú held eg að allt þetta uppþot og nefstökk sé búið
eða næstum búið. Hreyfingar þurfa að koma til þess að róta
upp i saurnum og verma blóðið, og þá sést hver er drengur og
duglaus. En meiningin með grein okkar var engin önnur en
að særa Plóg. En landar hafa eiginlega ekkert á móti henni
annað en að hún kæmi á röngum tíma.

Eg á eftir að þakka þér fyrir bækurnar og blöðin seinast. 
— — — Mér lízt vel á félagið nýja til fornleifageymslu, eg hygg
að það geti orðið til mikils gagns, ef það er réttilega brúkað
og rannsóknirnar teknar vísindalega. En til þess verður að velja
gáfaðan, lærðan mann, sem ekki er enþúsiestiskur og kann að
álíta hverja hundaþúfu fyrir fornmannahaug. Skuld hef eg ekki
séð og enginn hér, svo að það getur enginn svarað, ef skammir
eru. Það er merkilegt, að jón skuli ekki einu sinni senda það
til bibliotekanna hér. Ef þú sendir mér ekki blöð og druslur,
þá fengi hér enginn neitt, og er það dauft, mildast talað. En
svona er það. Og ekki er von þó að maður ekki uni sér í þessari
helv. hornboru, Höfn, þar sem maður dags daglega verður svo
að segja að stríða við fyrst að lifa og svo að verjast áföllum og
árásum danskra snáða, sem ætla og þykjast geta slegið sér til
riddara á Íslandi, sem þeir þekkja ekki af öðru en þeirri hálfvitlausu eða alvitlausu blaðsíðulysingu Íslands í Erslevs landafræði. Já, „hér býr hundsk þjóð“, það verður sannlega sagt. — — —

Páll biður að heilsa, og Geir og jóhannes, kærlega. Við drífum allir lestur afarvel. Vertu nú blessaður og sæll og lifðu eins
vel eins og eg get bezt óskað af sonarlegri ást og hjartaþeli.

Þinn elskandi
Finnr.

Um Mána. já, mér finnst hann satt að segja nokkuð þunnur,
og ósatt finnst mér það, er hann segir um ólætin á tjörninni.
Eg man, að seinustu árin mín heima átti slíkt ekkert sér stað.
Ef nokkur vildi vera á skautum um messutímann, varð hann
að vera út í enda, að minnsta kosti fyrir utan hólma. Annars
hef eg eigi lesið hann ofan í kjölinn. En ef vel væri þyrfti að
koma ríflega úti látin skammagrein um öll blöðin heima. Ísafold kemur með margt það, sem hér myndi heyra til lægri saurblöðum (smudsblade), t. d. skammirnar um síra Matta og grínið
um hann. Það er grátlegur vottur um ísfyldinga, og svona er
um allt í Reykjavík. Það er líka bágt að hafa Jón ritara sem
mestu „sprautu“, hann sem ekkert mark né mið hefur, heldur
böðlast áfram í vitleysu og ofsa, og því verra er, að búðarslápar
sé hins vegar þeir, sem mest kveður að.


