Garði, 28. febrúar 1882

Elsku bezti faðir minn!

Ástar beztu þakkir fyrir ástrík og fréttafróð bréf með seinustu
ferð og yfir Spán, sömuleiðis allt það, sem með fylgdi fyrra
bréfinu. Mér þótti vænt um að fá þetta gamla rusl mitt. — — —

Þú spyrð mig um, hvort eg ætli að skrifa nokkuð um kvæði
Steingríms Thorsteinssonar, en það ætla eg ekki að gera, þótt
margt mætti segja um þau. Við héldum annars fund til umræðu
um þau 1' lestrarfélagi voru. Var Einar Hjörleifsson frummælandi þar, og sagði hann, að það sem maður fyndi í þeim, væri
þetta los við jörðina, ástir og yrkisefni allt annað væri ójarðneskt, ómannlegt og þess vegna ósatt. Þar væri eintómur friður
og lognog aðgerðaleysi. Eg tók fram, að allt þetta ástagutl hans
væri lánsfjaðrir og honum óeiginlegt, því að af náttúrunni væri
hann kímniskáld og spakmælaskáld, en það er fæst af þess konar
prentað. Málið hjá honum er furðu útlent að samsetningu og
hugsanirnar viða óíslenzkar. Það voru fæstir, sem lofuðu hann
mjög.

Annan fyrirlestur höfðum við um bókmenntagrein Jónasar,
og var þar Guðmundur Þorláksson fyrir til máls. Hann dæmdi
hana mjög hart. — —— -— Jónas hefði gert sér betra með því, að
láta þessa grein óritaða. Hins vegar getur maður sagt, að það
sé góðra gjalda vert að leggja út í annað eins og þetta. Það
sögðu vinir hans, Þórhallur og Einar Hjörleifsson. Þórhallur
sagði, að þeir sem hefðu talað á móti greininni, væri embættismenn deildarinnar hér og hötuðust við deildina heima og það
sem frá henni kæmi. En þetta var illgirni af honum. Guðmundur er t. d. ekki embættismaður, svo að það var rekið ofan í
hann aftur. En „hann hélt einn veg sögu sinni sem áður“, eins
og þar stendur. En hann vildi reyndar ekkert annað en sprengja
umtalið og gera það að rifrildi, og það tókst honum líka. En
það var þó áður sagt, sem segjast skyldi hér um bil.

Fjögur skáldin okkar ungu, Hannes Hafstein, Gestur, Einar
Hjörleifsson {og Bertel], eru nú að gefa út tímarit með tómum
skáldmælum í bundinni og óbundinni ræðu, þýddum eða frumsömdum. Tryggvi styrkir þá með peninga. Eg varð ákaflega
glaður við að heyra þessa framtakssemi ungra manna hér, sem
er fágæt á þessum síðustu og verstu árum. Vilji þessara manna
og ásetningur er að vekja eða efla nýja stefnu skáldskaparins,
sem realismus heitir, og sem gengur út á það, að sýna lífið í
öllum þess myndum eins og það er, en ekki hvernig það ætti
að vera en ekki er. Þessi stefna er því eiginlega svo, að hún
tekur ljótar hliðar á mannlífinu, vondar fýsnir mannanna og
refsar þeim átakanlega. Mótflokkur þessara manna hefur reist
sig á afturfótunum og prjónað, en það er aðeins fótasláttur út
í loftið, sem ekkert þýðir og engan meiðir. Þar af reis Plógsrimman í fyrra hin mikla. Hin nýja stefna er einkum vakin af
hinum nafnkunna framúrskarandi gáfnamanni, Georg Brandes,
sem mótflokknum tókst að flæma úr landi, og nú er hann suður
í Berlinni. „Danir kunna ekki að meta sína mestu menn“, hefur
verið sagt um þá. — Mér lizt vel á fyrirtæki þeirra fjögurra. Eg
vona, að bókin (9 arkir) gangi vel út á Íslandi. En líklega rísa
upp andstöðumenn þar líka og kritisera, og það mega þeir gera,
ef þeir þá gera það satt og rétt, en ekki falskt og logið, eins og
hér hefur átt sér stað. Eg les prófarkir fyrir þá og fæ einhver
exemplör í staðinn, og eg mun senda þér þá, þegar þar að
kemur.

Það hefur lengi verið ósk mín, að stofnað væri tímarit handa
Íslendingum eins og Ný sumargjöf, en betra, þar sem 1' skyldi
tekið allt fróðlegt og skáldlegt, hvers efnis sem það væri, jafnt
ferðasögur, iðnaðarskýrslur og lýsingar og kvæði alls konar. Það
er ekki hægt, slikt strandar allt í féleysi, að minnsta kosti fyrst
um sinn. — — —

Jón Ólafsson orðinn landshöfðingjaritari, því átti eg sízt von
á, og þær hafa mér komið lakastar fréttir um hann. Heilsaðu
honum frá mér. Eg vona, að eg sjái Skuld næst með grein minni.

Ég hef nú eitthvað meira, en tíminn þrýtur og blaðið líka.
Þú heilsar Jóni Gunnarssyni og fleirum. Vertu svo bezt kvaddur, elsku pabbi minn. Það mælir þinn þér af hjarta unnandi

sonur
Finnur.


