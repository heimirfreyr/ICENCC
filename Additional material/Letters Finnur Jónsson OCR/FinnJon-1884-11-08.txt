Höfn, 8. nóvember 1884

— — — Ekki er enn búið að bíta úr nálinni hér með félagavastrið, og er það enn Tryggva gróssera að kenna. Páll Briem
og Ólafur Halldórsson (þeg!) ætluðu að gera allt til þess að
koma félögunum saman í eitt, svo að skandalamálið félli niður.
Páll verkaði í voru félagi og Ólafur í hinu, og voru mjög margir
með því. Síðan fer Páll til Tryggva, þegar hann var kominn,
og taldi um fyrir honum, og féllst þá Tryggvi á allt og taldi
þetta hið mesta snjallræði, og á engu stóð nema að kjósa menn
i nýja stjórn, og átti að gera út um það mál daginn eftir. En
þegar Páll kemur þá, er Tryggvi snúinn. Þá hafði Hannes, það
argasta best sem gengur á tveimur skóm, sagt að þetta dygði
ekki, Tryggvi sviki sinn eigin flokk, ef þetta yrði úr. Nú gat
Tryggvi ekki lengur haldið sér. Hann lofaði samt Páli á endanum að vera fastur með því, en þegar á fund þeirra kom, þá
sagði Tryggvi, að hann kærði sig ekkert persónulega um sameiningu, en landsins vegna áliti hann það bezt(!). Þarna hefur
maður Tryggva, ístöðuleysið, kviklyndið og þeytispjaldsnáttúran.
Svo felldu þeir Hannes alla sameiningu. Og nú höldum við
enn betur áfram, höfum sent út prógram hér um allt, og í
gærkveld voru 70—80 manns á fundi, fjöldi kvenna. Þetta hafði
trúi eg líka verið afleiðing af því, að Einar Hjörleifsson hafði
haldið fyrirlestur um guðleysi og reynt að sanna, að enginn guð
væri til og að menn ættu ekki að trúa á guð. Tryggvi hafði svo
eftir á sagt, að hefði hann Vitað um hvaða efni fyrirlesturinn
hefði verið, þá hefði hann ekki verið þeginn. En Einar kvaðst
hafa vitað það og þess vegna engum sagt frá efni sínu fyrirfram.
En þetta verkaði svo á fólk, að það kom hópum saman til okkar,
svo að fundur var mjög skemmtilegur í gærkveldi. — — — Nú
getur Tryggvi séð, hvar hann situr, en það gæti nú orðið, að
„reyniberin væri súr“ eins og refsi sagði, þegar hann náði ekki
í berin og varð að lötra burt frá þeim. — — — Heimdallur er
víst að sálast, eða svo til. Það er þeim að kenna, þeirra er æran,
skáldanna og Gísla Brynjúlfssonar. Björn fær hvert uppsagnarbréfið á fætur öðru og skammir með hverju skipi. Nú er hann
farinn að sjá, að sér hefði verið eins hollt að snúa sér að öðrum
en þeim, sem hann gerði. —— Nei, það var ekki til langframa það
blaðið. ——


