
<meta-info>Högni Einarsson til Páls Pálssonar</meta-info>
<meta-date>Kaupmannahöfn, 15. apríl 1831</meta-date>
 Elsku góði vin!

„Svo fyrnast ástir sem fundir,“ segir máltækið, og held eg það sé að sannast á okkur, en hver er orsökin? Ekki annað en tómlæti og hirðuleysi frá minni síðu, þú ert þar af aldeilis frí, en skuldin öll hjá mér, það játa eg. - --

Hér hafa verið stríð og styrjöld í vísindanna ríki, einkum út af íslenzkunni (því hún er orðið móðins mál og verður senn líklega Hofsprog). Í Maanedskrift for literatur (útgefnu af félagi 15 prófessora, sem inniheldur Recensioner yfir öll útkomin rit og bæklinga í Danmörk) útkom í desembermánuði Recension yfir Rafns (prófessor) Oversættelse af Knytlinga og Jómsvíkinga saga. Hún var nokkuð gróf og sneiddi Rafn nokkuð nærgangandi. Hann þóttist sjálfur ei vera fær um að svara, en prófessor Rask tók af honum ómak og sveigði í „Til Gjenmæle“ nokkuð að Íslendingum, sem hann hélt mundi hafa haft þátt í Recensionen. Fyrir vora hönd tók Baldvin Einarsson sér á hendur að svara honum, sem tókst rétt vel. Jafnsíðis því kom út frá norræna fornfræðafélaginu Documenterede Oplysninger af Abrahamson og Finn Magnússen áhrærandi sama efni, en Redactionen af Maanedskrift svaraði þeim svo og chicaneraði þá alla, að eyrun löfðu á þeim. Þó lét Rask nú ekki afhalda frá að svara Baldvin mikið gróft, sem þessi þó mun aftur svara ekki betur. Kannske Baldvin skrifi þér eitthvað hér um. Þetta stríð hafði þá verkun, að í fyrradag á fundi ens norræna fornfræðafélags voru útilokaðir Þorgeir Guðmundsen (catrohet til Holmens Kirke) og Þorsteinn Helgason frá þeirri svonefndu Oldskrifts afdeling, eður: den arbeidende Afdeling af det nordisk Oldskr. Selskab, Guðmundsen með 200 rbd. vartpeningum í 5 ár, en Helgasen fyrir það, að hann væri á Íslandi. Prófessor Rafn kom fram með það uppástand, að annarhvor þeirra Guðmundsens mætti víkja úr Bestyrelsen svosem þeir væru ósáttir og gætu ei komið sér saman. Margir merkismenn hafa og sagt sig úr félaginu, einkum þeir sem eru Í Redactionen af Maanedskrift for literatur, og ætla menn að félagið sé nú á fallanda fæti. Þessi Revolutionsandí, sem drottnar í allri veröld, útvortis og innvortis, náði einnig því Íslenzka bókmenntafélagi svoleiðis, að Rask, sem hefur verið þar forseti í næstl. 3 eða 4 ár, vék frá stjórninni, og var þá með gleði gengið framhjá Magnússen, þótt hann væri Viceformaður, því Þorgeir Guðmundsson völdum við til forseta, Þórð Jónasson til aukaforseta, Eggert Jónsson til gjaldkera og Baldvin Einarsson til skrifara, en hin gamla stjórn með öllu afmáð. - Íslendingar, sem hér eru í bænum, hafa inngengið í félag nokkurt innbyrðis, er kallast „Alþing“. Komum Vér nl. saman einu sinni í viku hverri og ráðgumst um landsins gagn og nauðsynjar. Eru þar og upplesnar Afhandlinger, sem eitthvað áhræra Íslands málefni. Félagið er enn í æsku, en getur orðið nytsamlegt með tímanum, einkum ef við fengjum oss stofnað bókasafn nokkuð, sem og er áformað. Að svo stöddu leyfist engum innganga í félag vort nema Mínervu sonum af Íslandi.- Hana nú, þarna hefurðu allt sem eg man í bráð. Skírnir segir frá utanlands fréttunum, sem eru mikið markverðar á þessu ári. - Mér sjálfum líður við hið gamla, rétt vel, er glaður og kátur, les svona ekki of mikið. Þó hef eg heyrt fimm prófessora í vetur, hvar af sá versti gaf mér attest um, að eg hefði hann heyrt „meget flittigt“. Ávextina tala eg ekki um. Þeir sjást á sínum tíma. - --

Vertu alla tíma svo sæll sem vitað getur og unnt þér þinn óumbreytti, en ónýti vin Högni Einarsson. 
