

29. sept. 1849

Mamma náði mér í rúmi í morgun (hún hefir gert mér þetta stundum) og bað um pappír og penna. Þegar eg varð þessa var, fór eg að grugga útí komu skólapilta í þessum dögum, og situr hún nú víst við skriftir til dóttur sinnar á Stapanum, því hún ætlast til, að ferð verði þangað um þessa daga, þó ekki sé þaðan bréf enn komið hingað, og komi kannske ekki, fyrr en of seint er orðið að skrifa þangað. Eg vil nú ekki verða minni en mamma í skriftunum, þvi heldur stirðnar höndin sem von er á hjá henni, bæði vegna áranna og æfingarleysis.

Með flutningi þíns endurlausnara fór seinast seðill til þín frá mér vestur að Búðum, sem fyrir löngu er til þín kominn. Melsteð varð síðbúnari; eg kalla vel hafa til tekizt, ef hann nú er búinn að endurleysa þig, því tíma þarf til alls. - Að sunnan er nú allt tíðindalaust. Veðráttan er hin bezta. Aflaskortur um sinn. Hellnaþingin hefir fengið einn af prestaskólans candidötum, Jósef Magnússon. Hann má þá heita skólans frumburður, að svo miklu leyti sem hann kemur fyrst í gagnið úr því horninu. Tveir aðrir prestaskólans candidatar halda nú í vetur barnaskóla í Reykjavík, Jakob, sem sumir kalla postula, og Gísli Jóhannesson, sem lengi hefir verið við hönd amtm. Melsteð og einhverntíma var sagt ætti að verða hans tengdason, hvernig sem það fer. Þessi skóli á að verða :í því frábrugðinn hinum fyrra, að nú eru leigðar tvær lestrarstofur, önnur fyrir drengina, hin fyrir stúlkurnar. Mér datt í hug þegar frétti þetta ritgjörð Wielands um ferð prests frá Egyptalandi í fornöld inní Afríku, hvar hann hitti mikið vel siðað fólk að öðru leyti en því, að allt var nakið, Hann vildi bæta þennan dannelses brest og fékk kóng sinn til að kosta miklu til að klæða þetta nakta fólk, en svo segir sagan, að siðir hafi ekki mikið batnað fyrir það.

Þorsteinn stiftamtm. er til húsa hjá frú Finsen í vetur og í hennar brauði; hún er nokkuð gerðarleg konan sú. Þú skalt ekki marka það, þó eg haldi nokkuð af henni, við höfum verið svo lengi kunnug. - Kaupmaður Siemsen var að dragast upp í allt sumar. Læknir vor gekk til hans daglega, lézt ekki vita, hvað að honum gengi. Kona Siemsens skrifar Skúla og biður hann koma suður (maðurinn vissi ekki af þessu). Skúli kemur, segir strax og hann sér hinn veika: Það er vatnssótt. Nú er Skúli þar nokkra daga og læknarnir talast við. Skúli ræðst í að stinga á Siemsen, og Siemsen er nú orðinn frár og fleygur. Þetta er nú allt gott. En það bezta af sögunni er eftir. Daginn áður en Skúli ætlar að stinga á Siemsen, kemur kunningi Skúla til hans og spyr, hvernig Siemsen líði. Skúli segir: „Andskotalega Eg ætla að reka í hann hnífinn á morgun, hér eru engin önnur ráð, annars fer maðurinn til helvítis innan tveggja daga.“ Þú kannast við þennan stíl. En er hann ekki kröftugur? Er hann ekki nokkuð ólíkur mínum stíl, þó Skúli sé minn gamall lærisveinn? Og þú mátt ekki lá mér, þó eg haldi mikið uppá alla mína lærisveina, sem líka eru mér ósköp góðir, og Þorsteinn sýslumaður svo góður, að hann kom hingað í fyrra dag með konu sína, og það kalla eg mikið, að ómaka sig úr höfuðstaðnum útí sveitina. Ekki er prófessor Pétursson farinn að koma hingað enn. Hann gerir mér samt annan greiða. Hann ljaer mér hempuna sína, þegar eg þarf að brúka hana í Reykjavík, og það er mér mikill greiði, því að reiða með sér hempu kalla eg ógjörlegt.

Mér gekk vel visitatiuferðin suður, sem eg minntist á við þig seinast, en ekki hefi eg í annað sinn fengið verra veður en seinasta daginn í þeirri ferð. Mér varð ekkert samt meint Við það, svo ónýtur sem eg er orðinn til göngu og reiða. - Það er eitt tíðinda héðan, sem eg verð að minnast á. Stiftið gefur út periodiskt blað, sem á að heita Landstíðindi. Pétursson semur það, liklega fyrir kaup. Það á að halda niðri Þjóðólfi. Allt þetta gengur uppá landsins kostnað. Sra Sveinbjörn ætlar einn að gefa út Þjóðólf næsta ár. Heldurðu manninn langi til að verða píslarvottur Íslands frelsis, sem svo er kallað?

Segðu Jóni þínum Sigurðssyni, að ef hann fái ekki brauð í vetur og þú viljir ekki hafa hann, svo taki eg hann fyrir kapellán í vor, ef okkur getur komið saman um kostina, sem skulu vera aðgengilegir, það er að segja, bjóðist honum ekki annað betra. Og nú held eg að eg verði að hætta. - Mamma var svo skjálfhent í morgun, að hún hætti öllum skriftum; hvort hún verður betri þegar á daginn líður, má herrann vita.

Enn verð eg að bæta við sögu, sem eg hafði nærri gleymt. Nú fyrir hálfum mánuði síðan komu hingað suður dætur amtmanns Gríms okkar til að fá héðan far til Kaupinhafnar. Nú trúi eg sé afráðið, að þær verði á Bessastöðum í vetur og stundum í Reykjavík hjá sra Ásmundi. Sú eldri systranna er eftirmynd föður síns. Grímur Thomsen er legationssecret. í Brussel og hefir 2000 rd laun. Ekkja gullsmiðs okkar stendur sig vel í allar áttir. - Hér við hnýti egkþeirri fregn, að nú er verið nyrðra að þinga um heimreið Skagfirðinga að Friðriksgáfu í vor. Þar um skrifar mér sra Hallgrímur minn á Glaumbæ svona: „Meðan eg var fyrir austan (hann reið austur að Hofi í Vopnafirði) var sýslumaður Briem að fara um Skagafjörð í því skyni að rannsaka amtsreiðarmálin eftir amtsskipun. Sýslumaður okkar hafði afsakað sig frá þessum starfa vegna lasleika, og heyri eg sagt hann sé ekki orðinn rétt frískur enn, og ekki er farið að meta hér jarðirnar. Hvernig Briem hefir gengið rannsóknin veit eg ekki fullkomlega, en það hefi eg heyrt, að mjög fáum hafi hann náð til viðtals, og þeir fáu hafi verið tregir og viljalitlir að segja mikið. Á þingstöðum þar sem maeta skyldi, fann hann oftast engan mann, en náði á hlaupum þeim sem hann gat yfirheyrt. Það kva líka vera nýkomið bréf til Skagfirðinga, nafnlaust, með utanáskrift til Gísla gamla Konráðssonar og skrifað með þekkjanlegri hendi sra Hákonar Espólíns. Efnið skal vera lofdýrð fyrir amtsreiðina og hughreysting, hvað sem á bjáti, og áeggjun að halda áfram í sama anda.“

Og nú hætti eg algjörlega. Okkur hér líður vel eftir hætti eða aldri. Eg er einlægt jafn glaður, hefi ekki orsök til annars, því forsjónin fer dásamlega með þessi veiku bein; verð illur á stundum, en læt sólina aldrei undir ganga yfir minni reiði, og svo verður mér ekkert meint að henni. Vertu nú sæll. Eg kveð þig og þína í mínu, konunnar og mömmu nafni, ef hún endist ekki til að skrifa sjálf.

Þinn

Á. Helgason.


