
<meta-info>Torfi Eggerz til móður sinnar</meta-info>
<meta-date>31. marz 1835</meta-date>
 Hjartkæra móðir!

Ekki fer nú eins og eg vildi og þú ættir skilið um það sem eg lengi hef svikizt um að senda þér, því eg er ekki fær til neins og verð að brúka aðra, sem að sönnu er gott, þó betra væri að geta brúkað sig sjálfan. Eg læt þó senda hér með kaffikvörn, sem eg vona sé góð. Verra er með kaffikönnuna. Hún er að sönnu af engelskri samansetningu, og eru þessleiðis mikið brúkaðar hér. En þú hafðir beðið um eirkönnu. Fyrirgefðu mér þó það sé sem annað í skömm. Sigtin má taka í sundur; engan poka þarf, en þarámóti kringlótta léreftsdulu, sem maður leggur á botninn í sigtinu, áður en kaffið er í látið. Eg skal reyna seinna að bæta þetta. Ekki veit eg hvort eg get með borðdúkinn, þó ef eg get skal það vera. Borðflösku hef eg beðið kunningja minn, sem allt gjörir nú fyrir mig, að útvega, og tvö ölglös.

20. apríl. Síðan þann 31. marz hef eg verið mikið veikur, svo eg hef ekki getað skrifað eina línu. Mér sló niður, svo eg hugsaði, að mitt síðasta væri komið. Nú er mér, guði sé lof, mikið batnað, þó verð eg að hvíla mig við að skrifa þetta. Nú vona eg að orðið sé loksins hættulaust. Eg sendi þér borðdúkinn, hann er að sönnu nokkuð brúkaður, og nokkrar serviettur. Eg sendi þér tvenn gleraugu, sem hafa að miklu leyti verið valin eftir augum Sigríðar systur þinnar. Eg gaf ekki um að láta setja utan um þau, ef þau skyldu ekki verða þér að gagni. Eg Vissi líka þú gazt látið gjöra það, ef þau væru þess verð. Eg tók tvenn svo kannske önnur hvor dygðu, þau eru ekki eins. Eg sendi tvær borðflöskur, það er vani að láta aðra standa á borðinu með vatni og hina brennivíni. - Eg sendi föður mínum hatt og vona að hann sé ekki slæmur. Hann verður að fyrirgefa mér, þó eg ekki geti látið vera utanum hann vaxdúk, eins og mig minnti hann Vildi, en eg er ekki svo friskur að eg geti það nú. Eg lét láta hann í hattfutteral, sem eg átti, og svo ofan í kassann, sem allt er í, sem eg sendi. Eg sendi hann með skipi Rodemeistara Benediktsens, af því það fer seinna en Thorlaciusar skip, og eg á svo bágt að skrifa. Föður minum skrifa eg um lasleika minn og bið þig að forláta að eg vísa þér þar til, eg get ekki skrifað nema það sem mest á liggur. Höndin skelfur, eg fer að hætta. Fyrirgefðu, elskulega móðir, þínum af hjarta þig elskandi syni

T. Eggerz.

Geti eg, svo skrifa eg meira áður en skipið fer. Vertu sæl, og guð launi þér fyrir mig. 
