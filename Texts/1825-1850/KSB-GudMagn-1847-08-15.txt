
<meta-info>Guðríður Magnúsdóttir til Finns Magnússonar</meta-info>
<meta-date>Hruna, 15. ágúst 1847</meta-date>
 Hjartkæri bezti bróðir!

Þá er hér komið, og eru þetta fjórðu tjaldstaðaskiptin fyrir mér, og gefi það miskunn guðs og náð, að það líka mættu verða þau seinustu, ef hann sér mér það fyrir beztu. Eg þakka þér hjartanlega fyrir tilskrifið. Þó það væri eins og þau hafa verið á seinni árum þínum, stutt og fáort, var það samt nógu langt til þess, að eg í hverju orði í því þekkti þig að vera minn bezta bróður og blíðasta ástvin. Mér hefir liðið vel siðan eg kom hingað og hefi haft í betra lagi heilsu, og fyrir utan prestinn er eg sú eina manneskja á bænum, sem ekki hefi lamazt af sóttinni, sem fólkið hefir verið að liggja í, bæði hér og annarsstaðar, aldrei þessu fyrri vön, að umgangandi sóttir hafi ekki skipt sér af mér. Lengi var Sigríður mín lasin og veik af henni með höfuðverki og frábærum svefnþunga, hann fylgdi öllum, sem hér á bæ veiktust af þessari sótt. Þó að hún fylgdi alltaf fötum, sá eg að hún af lasleikanum var ekki einfær um að gjöra allt, sem húsmæður gjöra, svo eg fór að hjálpa henni til þess og hlutast til þess með henni. Eg ætlaði þó ekki að verða hérna hlutsöm. Þar sem eg sat, ætlaði eg að minna hana á það, sem margra ára reynsla mín var búin að kenna mér fram yfir það, sem fyrir hana hefir komið. Eg hefi lifað í auð og allsnægtum, og hugsaði um það á meðan á því stóð, að ónýta það í öngvu fyrir mér eða mínum. Eg hefi lifað við mikið meiri skort og fátækt en nokkur maður veit eða hugsar, og þá var það þó hugurinn að bera mig að vera ekki með neinu sjálf sek í mínum sorgum, sem mér fundust stundum þungbærar, vegna þess sem börnin urðu í að sakna með öllu móti. - Nú er Sigríður mín orðin frísk, samt er eg ekki hætt að hjálpa henni til, því mér sýnist, að heimilið vera svo stórt, að sú húsmóðir, sem eins mikið er löguð fyrir að allt sé hreint og þokkalegt, eins og Sigríður mín er, þurfi á ráðskonu að halda, og veit eg ekki, hvort hún á sem stendur völ á því sem skárra er en kerlingunni henni mömmu sinni. Samt fylgir það hverjum, sem fast er við hann, og svo er eg. Aldrei get eg gjört að þvi að vera ekki bæði vandlát, örlynd og fljóthuga, en að því vona eg með guðs hjálp að geta gjört, að láta ekki bera á því, þegar eg held að það komi að óliði, og líka að bera mig að vara mig á því, að láta það koma fram í vansköpuðum myndum. Eg þekkti þetta hjá mér, því ætlaði eg ekki hafa hér afskiptin, en það fór þá til svona. Það er ekki í fyrsta sinn, að eg hefi tekið eftir því fyrir mér og öðrum, að maður stefnir á eitt, en lendir samt við allt annað. Þú segir mér, bezti bróðir, fregnin hafi verið búin að segja þér, að þessi gifting stæði til fyrir prestinum hér og Sigríði minni strax í fyrra haust. Sú fregn hefir þá verið frá rótum uppdiktuð, því þegar hann kom til okkar, voru öll skip farin hér frá landi, og svo trúðum við ryktinu, að hann væri trúlofaður stúlku norður í landi, að þegar hann í fyrsta sinn kom að finna hana, kom okkur ekki annað í hug en hann mundi vera sér til gagns og gamans að finna frænda sinn góðan, Árna á Stóra-Ármóti. Svo voru mér minnileg Viðskipti frænda mins sáluga, landfóvetans Sigurðar Björnssonar, við sjálfa mig, að það fyrsta og einasta, sem eg spurði hann að, áður en eg vísaði honum til hennar, var hvort hann vissi ekkert til, að nein stúlka neinstaðar, að hans tilstilli, liði undir ástum hans, og þegar hann neitaði því, var eins og eg gengi úr öllum skugga um það, að ryktið um trúlofun hans var aldeilis uppdiktað. Allt hans útlit og fas sýndist mér svo fullkomlega koma saman við þann góða orðróm, sem hann hafði á sér af öllum, að eg hefði öngvan eins, því síður fremur honum, fyrir mína beztu Sigríði kosið. - Svona gengur það fyrir mér. Eg pára út heilar arkir til þín, og það er eins og eg muni hvorki þennan heim né annan meðan eg er að því, nema eins og eg sé hjá þér, og þegar eg hefi farið að lesa párið, hefir það allt saman, hvað með öðru, einhvernveginn verið um börnin minÍ Við töluðum þó aldrei um börn, þegar við vorum saman, en eg átti þá heldur engin börn. Í þetta sinn ætla eg að hætta, en eg pára þér lengri seðil áður en skip fara. Eg hefi svo mikið yndi af því, að eg veit varla sjálf, hvernig því er varið. Lifðu nú sæll, lifðu í tíma og eilífð sæll, biður þín þig elskandi systir

Guðríður Magnúsdóttir. 
