

Bessastöðum, 3. ágúst 1848.

Minn elskaði bróðir!

ELSKULEGT bréf [með] póstinum þakka eg nú af ást og alúð eins og allan þinn stöðugan kærleika frá ungdómstíð. - Mér líður allvel. Þó hef eg í vor verið venju fremur lasin af kvefsótt, sem hefur gengið, ekki að tala um augnaveikina, sem kemur aftur og aftur. Maður minn er alltaf við sömu eymd, sem ekkert fer batnandi. Sumarveðráttan sýnist ekki að verka neitt á hann, enda eru nú hér eilífir norðankuldar og stormar, og aldrei man eg annað eins vor. Grasbrestur er mikill hér, þó mun hann víða verri. Fiskur er nógur fyrir, ef fólk kæmist út á sjóinn fyrir ofsastormum. Höndlun er erfið, kornlaust sem stendur og horfist til vandræða. Enginn hefur dáið nafnkenndur nema Iversen, sem var faktor í Flensborg. Skildi hann eftir konu og 4 börn. - Ekki kannast eg við að hafa misskilið þig, góði bróðir, þó eg væri að gamni mínu að bera hólið á menntunina hér syðra. Fylgdi því lítil alvara, og ekki er eg svo greindarlaus, að eg sjái ekki, að það sem þú skrifar um þetta efni er hverju orði sannara, og eg vissi það enda áður, svo lengi hafði eg þá æru að þekkja nokkuð til.

Frá Grími hef eg séð fáeinar línur einu sinni í vor, og maður minn viðlíka pistil. Komu seðlar þessir með seinasta skipi, en snemma í júlí kom Eyrarbakkaskipið og með því kom Halldór Kr. Friðriksson, sem orðinn er skólakennari hér. Sagði hann, að Grímur væri kominn í fasta stöðu sem sekreteri við utanríkismálefnin. Ekki hefur Grímur skrifað' oss eitt orð um þetta, og ekki veit [eg] hvort eitt orð“ er satt af því. - Það gleður mig að heilsa þín er þolanleg og að dætur þínar una vel hag sínum. Eg kveð þig og þína innilegast. Drottinn annist þig alla æfi óskar þín heittelskandi systir

I. J.


