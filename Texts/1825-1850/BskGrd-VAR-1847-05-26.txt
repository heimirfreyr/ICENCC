

26. maí 1847

Af því þinn tilvonandi Skrifari er hér nú, svo dettur mér í hug að pára þér nokkrar línur, og er þó ekki víst að þessi seðill komist til þín fyrri en með honum eða sonum þínum, því hann ætlar að verða þeim samferða. Hann spurði mig að, hvort þú mundir senda sér hest, en mér hafði gleymzt að skrifa þér um það, svo eg sagði honum, að hann skyldi, fyrst hann ætti hesta að fara með þá vestur, því þar gæti hann selt þá betur, að minnsta kosti eins vel og hér, svo það gerði enga sundrun á ferð hans, hvort þú sendir honum hest eða ekki. Eg orðfærði við hann, hvaða kaup hann gerði sig ánægðan með, en svarið varð, að hann léti þig ráða því, og eg held hann verði ekki heimtufrekur, eins og eg er viss um, að hann er ekki tæpari í oeconom. en í því kallaða andlega; yfir höfuð lízt mér vel á hann og held hann sé líkur móður sinni.-

Nú, okkur í Görðum líður vel sem áður. Mamma er við sína góðu heilsu, þó fóturinn sé líkur því, sem hann hefir verið, og þó ekki lakari. Hér syðra er nú mesti hörgull á öllum útlenzkum gæðum, maður fær varla í staupinu, ekki korn, ekki sykur etc. Skip koma mikið dræmt, og þau skip, sem koma, hafa ekki korn meðferðis. Eyrarbakkaskipið er komið með 200 tunnur korns, og er það lítið fyrir þann kaupstað. Það er ekki svo mikið, að mikla skipið komi, sem færir hingað efni í dómkirkjuna. Af henni er nú búið að rífa þakið; ætíð er hægra að rífa niður en byggja upp. Í þessari kirkju var seinast embættað 6. e. P. Þá voru börn confirmeruð og tekin til altaris sama daginn.

Það er raunasaga utanlands frá, að svo illa sem vorum stúdentum gekk til artium, svo gekk nú ekki betur til philol., því Benedikt litli Gröndal varð reject. Biskupssonurinn og justitsráðssonurinn urðu svo veikir um það leyti þeir áttu að ganga upp, að þeir gátu ekki mætt, og þykir mér það ekki tiltökumál um son justitsráðsins, því hann varð ætíð veikur á Bessastöðum undir examen. Eiríkur eineygði, sem haldinn var lumen scholæ á Bessastöðum, náði haud til philol. Fleirum gengur nú illa en privatistum þar ytra! - - - 
