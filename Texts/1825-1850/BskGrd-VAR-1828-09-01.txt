

1. sept. 1828

- - - Utanlands frá höfum við hérna ekki seinna tíðindi en þið vestra, þó kannske þetta sé viðbætir, að Ulstrup, sem forðum var sýslumaður í Skaftafellssýslu, er kominn inn með landfógetaembættið. Thorgrímsen entled. í náð, hefir 600 rd um árið í 2 ár, þá eiga allar hans sakir að vera klárar og pension hans þar eftir að ákvarðast. En heldur þú Tvede bregði ekki í brún, sem sendi konu og börn niður til Hafnar í sumar og fer sjálfur í haust í anledning af loforði, sem þóttist hafa fyrir þessu embætti? Hann reynir það sem fleiri hafa reynt áður, að fátt er sem fulltreysta má - --

Nýlega er eg búinn að lesa æfisögu Jóns Eiríkssonar, hafðu blessaður gjört að koma henni á prent. Hún er hjartnæm, pag. 77 aðdáanleg, þar sem segir frá hlutdeild hans í Lærdómslistafélagsins stiftun og stjórn, og endirinn tragiskur. Eg held eitthvert skáldið ætti að dramatisera hans æfi, það gæti farið nógu vel. - Eitt historiskt misgreb mun vera pag. 112. Árni Skaftason var prestur í Kaldaðarnesi, en ekki Arnarbæli. Útlegging á þeim úr Cicero citeraða stað, pag. 62, líkar mér ekki, hún mundi heldur eiga að vera þessi: Dauðinn er þeim óttalegur, sem með lífinu misstu allt etc. En nú ætla eg ekki að critisera meir, þetta einasta til að sýna þér, að eg hefi bókina yfirfarið. Það mun annars ekki svo auðgert að skrifa æfi þeirra manna, sem menn ekki hafa umgengizt, ei heldur gott að forðast hrós, þar sem hrósverðir menn eiga hlut að máli, þó það sé áformað. Eg held félagið selji hana á svipstundu. Raunar voru ekki fleiri exempl. hingað send en 100, þar af voru strax uppkeypt þau 15, sem komu á skrifpappír.

Sök Eiríksens og conferensráðsins trúi eg nú eigi hér að prófast. Finsen er sloppinn frá því stappi, því hann er sigldur, en Stephan Gunnlögsen fær nokkuð að bera niður á, ef hún kemur fyrir hann. Sagt er að sá fyrrnefndi hafi og fengið benefic. processen gratuite í þessari sök, endog med Hof og Stadsrettens erklæring. Það munu ekki góðar aspecter. Að öðru leyti liggur prentverkssökin í dái, - á meðan þarf félagið ekki um sig að hreyfa og verð eg feginn að vera frí.

Nú, eg fer að hætta. Þó verð eg að segja þér það, að nú hefi eg fengið fallega kirkju og nógu stóra með tvöföldu timburþaki, en skuldugan hefir hún gert mig, þó ekki eins gífurlega og eg hélt, hér um bil 700 rd, en mér þykir það nægilegt fyrst um sinn. Ekki er hún ein skuld í því, heldur ogsvo selbygging, eða þó heldur útibús stiftun upp í fjalli í sameiningu við gullsmiðinn, og svo sem 1/2 dagsláttu sléttun í Garðatúnum. Nú stendur til, ef veður leyfir í haust, að flytja hús mitt frá Breiðholti hingað, og ef get setja það hér upp. Þú skalt fá að setjast að í því, þegar hingað kemur suður, meðan þú ert að koma þér upp húsi í minni sókn á hentugum stað, því hér er oss gott að vera. - Við kona mín kveðjum innilegast og óskum mr. Árna að dafna vel.


