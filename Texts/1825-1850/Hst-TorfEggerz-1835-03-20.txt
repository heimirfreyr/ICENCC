
<meta-info>Torfi Eggerz til föður síns</meta-info>
<meta-date>Kaupmannahöfn, 20. marz 1835</meta-date>
 Hjartkæri, elskulegi faðir!

Undireins og eg þakka þér ástsamlega fyrir bréf og sérdeilis til mín gegnum Grosserer Sass senda hjálp, þá bið eg þig að fyrirgefa mér, að eg ekki get að sinni skrifað þér eins langt og greinilega um hagi mína og eg vildi, ollir því sérdeilis sjúkdómur minn, sem fyrir nærverandi tíð leyfir mér ekki mikið að skrifa.

Þareð eg ekki býst við öðru en að ykkur móður minni verði sagt, að eg liggi af órélegum lifnaði, þá vil hér skrifa þér um það greinilega. - Það sem að mér gengur er svokölluð kirtlabólga í hálsinum utan til. Það byrjaði í sumar á mér með því móti, að kirtlarnir í kringum bæði eyrun smábólgnuðu upp, og loksins gróf í þeim verkjarlaust, allteins og, ef þú manst, að eg fékk í Íslandi einu sinni eftir slæman hlustarverk. Læknisgrey, sem kom til mín um þennan tíma (það byrjaði fljótt í ágúst), skar í hálsinn á tveim stöðum, en það gagnaði ekki. Hálsínn þrútnaði þvertámót (máske við vanhirðingu hans). Þó var ekki meira en einu kýli aukið í endann á nóvember, en víða var hálsinn orðinn bólginn. Í endann á nóvember fékk eg mislingana, sem gengu hér í vetur, og lögðust þeir mikið þungt á mig, einkum af því þeir settu sig fyrir brjóstið, sem aldrei hefur verið sterkt. Eg fór því útá Friðriks Hospital, hvar eg hef verið síðan þann 21. nóvember f. á., - mislingarnir bötnuðu mér nú smátt og smátt, þó var brjóstið samt slæmt, - bæði vegna þessa og líka til að láta græða hálsinn, því hér á þessu hospitalí er allur viðurgjörningur svo góður, að maður hvergi getur fengið hér slíkan. Með brjóstið og hálsinn gekk í fyrstu rétt vel, svo eg um þann tíma gat bæði lesið og skrifað að mun (Forelæsningarnar varð eg að skrifa hér af yfir Arveretten og Prosessen, þareð eg hvorugt gat heyrt), en fyrir nokkru síðan, hérumbil 14 dögum, hefur mér þyngt bæði fyrir brjóstinu og kirtlabólgan versnað samt kraftarnir mikið minnkað, svo nú get eg naumast hvíldarlaust skrifað þetta bréf. Læknir skal, eftir sem eg hef komizt að, vera hræddur um að kirtlasjúkdómurinn skuli slá sér fyrir brjóstið, sem stundum skeður, og er það þá sem oftast endir allra sorga. Eg bið þig að verða ekki kvíðandi um mig, þó eg skrifi þetta, því fyrr er dapur en dauður, og skyldi það vera herrans vilji, að eg ekki skyldi við aldur togast, þá er það bezt sem að hann vill, og eg vona, að eg gæti vonum rólegri tekið því. Fyrst má nú segja, að ekki er mannskaðinn stór, og þegar einn er dauður, hætta þeir, sem áður hafa lastað hann, og aðrir fyrirgefa honum, þó hann hafi tekið feil, og hvað bezt er: Hjá guði er mikil fyrirgefning.

Eg vona að skrifa þér allt um hagi mína með Thorlacius skipi, hversu sem eg kannske styggi þig með því, ef eg verð svo friskur þegar það fer. Skyldi eitthvað koma í veginn, sem hindraði mig frá því, þá skal eg láta gjöra það af öðrum.

Ég bið þig að láta ekki lasleika minn fá þér sorgar, manni getur fljótt batnað, og þar að auki finnst þeim, sem er veikur, oft að hann sé veikari en hann er og gjörir svo nógu mikið úr. Hvað um annað er, þá þarftu ekki að sorga yfir, að það sé af slæmum lifnaði, hvað sem þér verður um það sagt. --- Eg enda hér með þetta skjálfhenda bréf og bið þig að fyrirgefa það, og sérdeilis það sem eg skrifaði seinast í miður rólegu tilstandi en eg hefði óskað að skrifa þér. Eg þoli ekki ennnú að hugsa um heimsku mína, en þegar Thorlacius skip fer, vona eg að eg kannske verði friskari. Fyrirgefðu hastinn, eg bið síðar fyrirgefningar á öðru.

Þinn elskandi son T. Eggerz. P. S. Eg bið þig að láta ekki seðilinn flækjast og heldur gjöra minna úr lasleika mínum og einkum við móður mína; svo hún angrist ekki of mikið. Eg bið innilega að heilsa henni og skrifa henni seinna. Heilsaðu líka frá mér bræðrum mínum, eg get ekki skrifað meira að sinni.

Vertu sæll.

Þinn Torfi. 
