

14. júní. Assessor Johnsen er ókominn enn; máske hann komi inn sem commissarius? Hann skilur familien eftir í Danmörk og siglir aftur í haust til að fullkomna sína Jarðabók. Kannske hann spari publ. kostnað með henni! Bara hún verði þá nálægt enu sanna!

Það er altalað, að frökenin í Laugarnesi og hennar unnusti Gísli, hafi sagt í sundur með sér; sumir kenna honum um, sumir henni, og nokkrir foreldrum hennar. Mælt er að hann riði senn norður með móður sína og ætli í sumar að sigla þaðan með hana, koma henni fyrir í Höfn og reisa svo le grand tour um allar trissur. Þetta hefði nú kvenfólkið átt að skrifa, en það getur gert það líka og brúkað sinn stíl, sem betur mun fara á heldur en mínum stíl í þessu efni.

Og nú er eg hættur þessu masi. Gjörist eitthvað merkilegt, þangað til þessi seðill leggur úr höfn, verður því hnýtt hér neðan við.

18.  Bardenfleth er kominn og er nú sagður haltur. Koldfeber hafði hann fengið á leiðinni. Assessor Johnsen er ókominn; gáta er hann kannske komi inn í Ólafsvík. Korn er ekki fáanlegt í Rvík og lítið hér í firðinum, enginn veit pris á því, en í Höfn er það haldið dýrt. Mislingar ganga hér á nesinu aftur, en ekki nema á þeim, sem ekki fengu þá í fyrra, og eru þeir ekki margir. Önnur veikindi ganga hér ekki. Franskir eru nú komnir, láta vel yfir sér, þó hart sé í Frakkaríki. Grímur Thomsen skrifar mér 14. apríl frá París, að fólk hafi dáið þar í landi af skorti í vetur töluvert, og upphlaup hafi orðið tvívegis af skorti, svo hann segist nú finna sannmæli vors máltaks: Hvert land hjálpast með sínum gæðum.

Frétt hefi eg, að dr. Pétursson sé orðinn lektor við prestaskólann í Rvík með sömu launum og rektor, 1200 rd. Líklega fær hann og húsaleigu, 200 rd. Hvort annar verður tekinn með, hefi eg ekki heyrt, eða hann á einn að basla við þetta starf.

Madme Símonsen skrifar mér, að kóngur hafi gefið vegna harðinda Öllum viðbót í launum, sem ekki hafi 1000 rd í embættislaunum. Prestarnir verða víst ekki fyrir þessari náð.

Skúli Thorarensen kemur ekki á alþing, svo nú fjölga bændurnir; það verður samt í ár minni pecunier hagur að sitja þar en áður, því nú er dýrtíð í Rvík. Eg hefi enn nóg af nauðsynjum lífsins, og jafnvel af korni til haustsins; en fólk í kringum mig sumt ber sig illa, því graut og brauð vantar, samt feiti, sem er enn verra. Þegar það fær litla áheyrn hjá mér, því eg þekki fólk, svo er farið til mömmu, og stundum hvort sem er; og svo góðsöm sem hún er, þá spyr hún mig oftast um kringumstæður fólks, sem hún ekki þekkir, áður en hún afraeður stærð gjafarinnar, og satt að segja verður henni drjúgt í hendi það sem hún tekur sér til að miðla af, og er það víst því að þakka, að hún hefir svo mikla æfingu í því að miðla.

Næstkomandi mánudag byrjar examen við skólann. Af þínum tilvonandi skrifara hefi eg nýlega ekki frétt, kannske hann sé kominn á leiðina vestur. - Lund siglir með kirkjuskipinu. Viltu nú ekki setja mig í hans stað í Mýrasýslu og vita, hvort eg er ekki nógu brúkanlegur sýslumaður. Eg veit mismun á jus in re og ad rem etc. etc.

Frá Jóni Finsen hefir móður hans fengið bréf, og ber hann sig í því mannalega, svo líklegt er honum og hans líði vel sem hann og segir.


