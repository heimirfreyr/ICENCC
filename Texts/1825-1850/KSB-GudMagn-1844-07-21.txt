
<meta-info>Guðríður Magnúsdóttir til Finns Magnússonar</meta-info>
<meta-date>Oddgeírshólum, 21. júlí 1844</meta-date>
 Hjartkæri, góði bróðir minn!

Rétt í því eg ætlaði að fara að pára þér seinna bréfið með Bakkaskipinu, fékk eg, bezti bróðir, þitt ástúðlega bréf, skrifað eftir að þú hefir frétt sorgarsöguna urn burtköllun Steindórs míns sáluga. Við Sigríður mín þökkum þér samhuga hjartanlega fyrir tilskrifið. Hún skrifar þér til sjálf, ef þið lifið svo lengi bæði, að hún fái leyfi þitt fyrir því. Hún var strax sem barn undarlega títt töluð á þér, og því meir sem hún eltist meir, en mest síðan hún sá myndina þína, eg held hún fái seint nóg af að virða hana fyrir sér. Madaman í Sviðholti segir, að bæði síra P., Grímur og aðrir, sem hana hafi séð hjá sér í vetur, segi hún sé mikið lík þér. Eg játa það satt að vera, hún er öngvum manni eins lík að öllum svip og andlitsins saklausa og hógværa yfirbragði. Hafi eg nokkurntíma á ævi minni séð engil í mannlegum líkama,  er það víst sálin í henni Sigríði minni. En nú til aðalefnisins. Hún var í Sviðholti í vetur. Þar sáu hana piltar og þar á meðal sá, sem mest hefir orð af öllum fyrir framúrskarandi gáfur, lærdóm og gott siðferði. Hann beiddi hennar skriflega í bréfi til mín og bað mig að tala við hana máli sínu. Madaman í Sviðholti (sem ein fyrir alla) Vissi af þessu, studdi að þessu, hrósaði piltinum fyrir guðsótta og auðmjúkt hugarfar, svo eg bar málið undir Sigríði mína og beiddist hennar úrskurðar. Hún sagði mér hún hefði öngvan hug á honum eða neinum manni, sem hún hefði augum litið, svoleiðis, að sig langaði til að eiga þá. Þar fyrir vissi hún ekki, hvort það ætti fyrir sér að liggja að deyja ógift, mundi því vera vogun að afsegja þetta, ef hann væri eins guðelskandi og góður og madaman segði, því um gáfur hans og lærdómsdugnað og sparsemi væri öllum augljóst. Eg bað því piltinn um frest til vetrar, en við hana átti hann ekkert tal. Hann heitir Jón Jónsson og hefir nú í tvö ár verið efstur í skólanum. Eftir þetta leitaði eg svo sem eg bezt gat í henni, hvort hugur hennar hneigðist ekki að nokkrum manni. Eg nefndi til alla pilta, sem nú eru við háskólann og eg þekki til, og var þvert nei fyrir öllum. Þar var mér um að gjöra að vita það fyrir víst, áður en skrifaði aftur piltinum. Framúrskarandi gáfur Jóns og lærdómur gjörði, að hún aftók það ekki strax, því hún treystir sér einhvernveginn ekki til að una við nema upplýstan mann, því hún trúði því, að hann væri góður maður og guðelskandi. Seinast spurði eg hana, hvort hún mundi taka Gísla jóhannessyni. Hún sagði þá strax, það þarf ekki að gefa því svar, hann gefi ekkert um sig. En seint mundi hún gleyma því, hvað bróðir sinn sálugi hefði elskað hann, og hann einn fyrir alla hefði verið honum því betri sem Þorvaldur Böðvarsson, frændi hans, hefði komið fleirum til að hæða hann og amast við honum fyrsta veturinn hans í skóla, og seinast hefði hann verið búinn að koma á móti honum öllum skólapiltum, nema Gísli hefði í öllu sem hann gat verið honum því betri sem fleiri hefði verið honum mótsnúnir. Þetta var fyrir sunnan. Eg fór þá heim, en Sigríður mín var þar eftir það mánuð. Þegar hún kom til mín, færði hún mér bréf til Steindórs míns sáluga, lakkað með signeti Gísla Þórarssen, en bréfið var frá Gísla Jóhannessyni þess efnis, að biðja hann að verða lagsmann sinn ytra og að undirbúa sér veginn til að verða hlutskipti Sigríðar. Þegar Sigríður mín hafði lesið bréfið, varð það fyrsta orðið, sem hún sagði: „Þetta Vildi eg hafa vitað fyrri. Yrði nokkur maður farsælli fyrir að eiga mig, vildi eg sá yrði það, sem bróður mínum var beztur, þegar enginn var hans, og eg segi þér það satt, hvern sem eg ætti annan, skildi sá þanki aldrei við huga minn. En eg get verið ógift, ef guð vill ekki, að þessi verði mitt hlutskipti. Þessi hefir haft hug á mér meðan eg var fátæk, en hinn bar það ekki upp fyrr en það, sem við áttum öll þrjú, ber mér einni, ef eg á að lifa þig.“ Hún bað mig að skrifa honum sem fyrst afsvar frá sér, svo hann drægi sig ekki eftir neinu, og legg eg hér inn afskrift af því. Madömunni skrifaði hún sjálf fáeinar línur um þetta, og madaman svaraði henni til svona: „Guð almáttugur blessi þig, elskuverðasta Sigríður mín. Láttu ekki elskuna til hans bróður þíns sáluga villa þig af réttu götunni, taktu það ekki fyrir ást til annarra, sem ekki er í rauninni annað en elskan til hins framliðna.“ Bréfið mitt til hans Jóns er komið til hans; svo það er útkljáð. En madaman (sem allir elska og virða) breiðir svo út hrós Sigríðar minnar bæði munnlega og skriflega, svo eg er hrædd um Sigríður mín eigi í þessu meðan hún er hvergi föst. Hún segist að sönnu ekki héðan af ætla að gefa neinum manni önnur svör, en að hugur sinn sé annarsstaðar, eða hann verði hvergi. En samt er bágt að eiga í því. Ef Gísli er laus við drykkjuskap og gjálífi, bið eg þig að fá honum frá mér hér innlagt bréf. En ef þú álítur hann ekki þess verðan, bið eg þig að skila til hans kveðju minni með þakklæti fyrir tilskrifið til Steindórs mins sáluga, og að eg yrði fegin ef hann léti mig vita, hvað eg gæti sent honum, sem honum væri hagur í, til dæmis smjör eða osta, því hann sé áður búinn að margborga það Steindóri mínum sáluga. Eg ber það við að [vantar niðurlag bréfsins]. 
