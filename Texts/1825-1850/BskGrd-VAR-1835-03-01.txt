

1. marz 1835

Nú, hvernig líður þér þá í Khöfn? Eg held mikið vel. Mig dreymdi þig í nótt. Við vorum báðir að tala við Vilhjálm kóng í Englandi í miklum mannfjölda. Kóngurinn lét mikið vel að mér, eg man ekki til annars en þess, að eg spurði hann, hvort hann skildi íslenzku eða dönsku. Þetta er nú einn af þeim draumum, sem bágt er að ráða. - Mér líður við það gamla, hefi sæmilega heilsu og skemmti mér við mín vanalegu störf. Sunnanpóst fyrir Klausturpóst bið eg frænda Þórð að afhenda þér, ef hann er á lífi, ef ekki, svo committera eg þér að hirða og opna bréf mín til hans og útrétta það, sem þurfa kynni. Bókin gerir ráð fyrir öllu.

Við höfum hér nú harðan vetur síðan með janúar, og læt eg vera þó fénaður sé í fári og hross farin að falla til muna; hitt þykir mér lakara, að eg óttast fyrir húsfólk falli hér líka, ef seint fiskast, því í kaupstöðum fæst enginn matur. Þó hafa spekulantar víst flutt inn töluvert korn með extract og öðrum góðum hlutum.

Póstarnir að norðan og vestan eru ekki komnir enn. Þeir hafa fengið slæmt veður, frost og kaföld alloftast; samt hefi eg fyrir skömmu frétt, að öllum líði vel á Stapanum. - --

Við búumst hér við miklum tíðindum frá útlöndum í vor, bæði frá Stöndunum og Commissioninni. Mig interesserar líka að vita, hver kaupmaður verður í Hafnarfirði í stað gamla Sivertsens. Mikið þykir mér það raunalegt, að sonur getur ekki komið þar eftir föður, en þótt hann kunni ei að vera betri en aðrir, því mér sýnist hann helzt til þess borinn. - Ætli þú komir þá inn hér syðra? Eg skrifaði þér með Ebert. Herrann má vita, hvort hann hefir af komizt; daginn sem hann lagði út, gerði hér eitt það mesta veður, sem verða má, og það af útsuðri. Hvergi hefir samt orðið vart við, að skipið hafi rekið á land. Mér verður ekki að vegi að teygja þennan samtining lengur, og vertu því sæll. Eg er ætíð

þinn

Á. Helgason.


