
<meta-info>Gísli Hjálmarsson til Guðrúnar Magnúsdóttur</meta-info>
<meta-date>Kaupmannahöfn, 24. apríl 1836</meta-date>
 Elskulega, góða Madame!

Guð almáttugur styrki yður og léni krafta til að bera það hans föðurmildi þóknast að leggja yður á herðar. Hann veiti yður það þolgæði og trú á hann sem að sigrar heiminn og alla  sorg og söknuð, sem vér einatt í heiminum megum reyna.

Eg verð nú hér fyrst að láta yður, góða Madm., Vita, mér til afsökunar, hvar fyrir eg, framandi og ókunnur maður, tek mér þá djörfung fyrir að skrifa yður, að sorgarefni ein, bæði fyrir mig og marga landa mína, en þó náttúrlega þau sárustu fyrir yðar blíða móðurhjarta, hafa komið mér til að taka penna í hönd, og vonast eg til þér virðið mér þessa djörfung á hægri veg. - Eg hef hér á þeim síðari tveimur árum mínum í Höfn lært að þekkja yðar elskuverða son, einkum síðan veikindi þau, er að síðustu í vetur, nóttina þess 9. febrúar kl. 31/2 leystu band það, sem sameinar vora eiginlegu veru þessum jarðarham. Eg hef, segi eg, lært að þekkja hann, hans eðla hjarta og stöku þolinmæði og trú til hans, sem engum byrlar þyngri þjáninga kaleik en hann vill gefa honum kraft til að bera, einkum lifandi á síðasta tíma hans mæðusama sjúkdóms. Eg vil fullvissa yður um það, að hafi hann einhverntíma hvarflað frá Föðurnum, þá hefur þessi fullkomlega leitt hann til sín aftur, til þess að hann gjörði hann dýrðlegan, þó ekki hér, þá samt þar, hvar ættmenn og vinir munu fagna hver öðrum og hvar engin tár, engin skilnaðarsorg er framar til. Yðar framliðna sonar innilegustu þankar vissi eg jafnan að voru um yður, sína elskuðu móður. Hann gladdi sig í þeirri von að mega sjá yður aftur, ef heilsa hans hefði það leyft, og bréf frá ykkur foreldrum hans, hver hann meðtók á sjálfan nýársdag, öfluðu honum þeirrar innilegustu gleði og efldu hjá honum vonina um að ár þetta mundi verða honum gleðiár. Án efa rættist þessi eftirvæntni, því hann er sæll. En við og einkum þér, hans elskuðu foreldrar, getum víst ei um hríð fengið það auða skarð, er hér varð í hring ástfólginna, aftur fyllt. Margoft hef eg verið hjá yðar framliðna syni í sjúkdómi hans, og að síðustu, eftir að hann tók mjög að sýkjast, bauð eg honum vaka hjá honum á nóttunni, hvað hann og þá. Varð það því að siðustu mín seinasta og sorglega skylda að ljúka hans brostnu augum. Eg vitna til guðs að það var þungt, því eg vonaði áður, að drottinn mundi gefa okkur hann aftur og þá betri og reyndari en áður hann sýktist, til gleði foreldrum, gagns meðbræðrum, sóma ættjörðu vorri og eftirlætis vinum. En hvað getur maðurinn hér annað sagt en verði þinn vilji. Nýlega hef eg lifað hér annað það dauðsfall, og það voveiflegt, er svipti okkur Íslendinga þeim, er vér höfðum mestar vonir um, og bæði mig og marga fleiri þeim alúðlegasta vin. Það er víst, að eg get ei minnzt á þau tvö dauðsföll eg hér um tala, nefnilega yðar elskulega sonar og Skaftá Tímótheusar Stefánssonar, án þess mér vökni um augu. En eg vil þó ei ganga í rétt við þann, sem allt gjörir gott, heldur óska bæði mér og öllum að mega bera hvað hann oss sendir eins og sannarlega hlýðin börn hans. - Ekki vil eg dylja yður þess, að mikið þjáðist yðar elskaði síðasta mánuð ævi hans, en síðustu stundir hans voru þó fullkomlega rólegar og blíðar og andlátið hægt og rósamt. Seinasta dag lífs síns kenndi hann engra meina, og óskaði hann þá Oft, að vinir og vandamenn væru komnir til að sjá sig og lofa guð með sér fyrir þann létti þjáninganna, sem hann hefði sent sér. Hann sagðist hafa beðið hann að létta sér nú á einhvern veg þeim sáru verkjum og sjúkdóms kröm. Hann hefði bænheyrt sig. Svo töluðum við um hríð saman, sat eg hjá rúmstokk hans og hélt um hönd hans. Hann leit til mín og sagði eg væri alvarlegur, - það var eg máske, því eg sá hvaða fró þetta var. En eg kvað nei við, þar ei væri tilhlýðilegt eg væri bryggur þá honum liði bærilega. - Gæti vitnisburður minn um minn dauða Vin huggað yðar sorgfulla móðurhjarta, þá hef eg nú í þessum línum gefið hann, og vil bæta því við, að hann var að maklegleikum elskaður af öllum, sem hann á spítalanum umgekkst með, og orðlagður fyrir þolinmæði sína og hversu hans hjarta og sinni treysti á Föðurinn í hæðinni og hans eingetna, sem keypti syndarana með sínu heilaga blóði, svo vér værum hans útvalið fólk. - Þér verðið að fyrirgefa mér, bezta Madme, að eg í stíl mínum stundum er gamaldags. Sá, hverjum heimurinn ei daglega brosir á móti, verður að hafa annað álit um marga hluti en fjöldi manna hér í Danmörku hafa. - Eitt sinn talaði yðar góði sonur Við mig um það efni, ef hann skyldi kallast héðan. Bað hann mig þá. senda sinni elskuðu móður fingurgull sitt og lokk af hári sínu. Lokkinn tók eg eitt sinn þá eg klippti hann, honum óafvitandi, og sendi eg þetta hvorttveggja með kaupmanni Thorlacius í lítilli öskju. Í öskjunni á líka að vera brjóstnál hans, er hann bað mig senda Stefáni bróður sínum og biðja hann þiggja og geyma til minningar um sig. Þessi commission var nú höfuð bréfsefnið, eg gat ei sent það án þess að hripa línu með. En þó hún sé ófimleg og lítt læs, verðið þér virða þar góðan vilja, því guð veit eg kenni í brjóst um yður. Eg á sjálfur móður, elskaða móður, föður og systur, og eg veit að fráfall mitt léti sárt sverð gegnumsníða hjörtu þeirra. Drottinn hjálpi og huggi og styrki oss öll. Þess þurfum við með, hvort sem lífið er blítt eða strítt. - Bréf frá skyldmennunum heima kom mér ásamt við Thorlacius um að brenna, nema það síðasta, er nú kom með póstskipi. - Það vildi eg tilmæla, ef mín orð mættu nokkuð, að yðar góði maður vildi betala það hinn framliðni skuldar enn hér niðrí. Hefur hann nú mátt láta mikið af hendi rakna, og þetta dregur ekki svo stóru sem óvirðing máske yrði búin föðurlandi voru, ef ekki er greitt, En eg fulltreysti manni yðar um, að hann gjörir hér sem góður faðir, því svo hefur hann reynzt mínum dýrmæta sál. vin (hann sýndi mér alltjafnt bréf sín frá ykkur foreldrum sínum og lét mig lesa þau með sér) og er eg viss um hann heldur því sama við til enda. - Vænt þætti mér, ef maður yðar Vildi skrifa prófessor Möller og þakka honum fyrir alla alúð þá, er hann sýndi syni yðar í sjúkdómi hans, því það á hann fullkomlega skilið, og engan hér um pláss elskaði hann eins mikið og hann.

Forlátíð mér nú þetta klór, bezta Madme. Guð styrki yður ævinlega og verndi. Hann gefi yður gleðilegra sumar en líkindi eru til.

Yðar heiðrandi

G. Hjálmarsson. 
