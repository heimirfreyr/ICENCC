

5. ág. 1843

I von um að geta náð í fylgdarmann sra Péturs, sem hingað kom í gærkvöldi, para eg þessar línur og þakka þér fyrir tilskrifið í júlió, en þótt það hræddi mig óttalega með því sem þú skrifar um Finn okkar. Eg hefi samt hert upp hugann það eg hefi getað, en þakkað hefði eg fyrir að vera héðan, ef sú fregn skyldi vera í vændum, sem þú hræðist, heldur en að eiga von á henni. Eg er að sönnu hræddur, og er það mest þér að kenna, en ekki trúi eg fyrr en á því þreifa, að svo fari sem þú hugsar, og aldrei skal eg trúa að hann komist ei vel af í historíu. Tíminn upplýsir allt.

Bágt hefir þú átt eins og fleiri á þessu vori. Við hérna vonum og óskum, að allt sé nú komið í lag aftur. Eg hefi lengi verið mikið lasinn, þó hefi eg daglega klæðzt og getað gegnt prestsverkum nema að messa. Allir hér á bæ hafa orðið veikir nema 1 stúlka, og konan hefir verið henni næst. Öllu er nú að batna og mér líka, þó ekki sé fullur bati kominn. Eg afsakaði mig þann 3. þessa mán. að mæta í Reykjavík. Allir hér spáðu þú mundir koma, þegar ekki fyrr kom svar frá þér. Nú veit eg ekki, hvort af þinginu verður, en allir segja, að Melsteð muni koma, þó enginn komi, hann hefir og sloppið vel frá þessari veiki eins og flestir, sem hafa einhvern fastan sjúkdóm. Hér í sóknum hafa dáið í júlí mánuði circa 30; 6 eru nú ógrafnir, sem flestir hafa dáið í ágúst. Samt held eg sjúkdómurinn sé í rénun. Eg læt nú vera hvað margir hafa dáið, sem flest hefir verið aldrað eða veikt fólk og börn, en hitt hefir mér þótt raunalegra, að eg hefi í langan tíma ekki séð heilbrigt mannsandlit, og þeir sem hafa jarðað  dauðu, voru sem dauðir sjálfir að sjá. Egilsen hefir legið, Petræus var nærri farinn, Madme Gunnlögsen liggur sáraum. Sra P. ætlaði að gista hjá henni í nótt, en gat ekki. Allsstaðar gengur þessi veiki. Þó var hún ei komin í Múlasýslu 21. júlí.

Eg ætla ei að orðlengja þetta, - ítreka aftur ósk mína og konu minnar að konu þinni væri batnað þegar þú lest þessar línur.


