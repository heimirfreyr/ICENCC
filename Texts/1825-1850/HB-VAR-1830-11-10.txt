

Bessastöðum, 10. nóvember 1830.

Hjartkæri bróðir!

ÁSTSEMDAR þakkir fyrir þitt góða bréf með póstinum. Það var illa, að uppteiknunin, sem eg sendi, ekki gat orðið að liði, og hér af má sjá, að minnið bilar mig nú töluvert, og öldungis hafði eg gleymt, að eg hefði sent þér líkræðuna eftir móður vora, og í æfisögu þá, sem henni fylgir, hefur allt verið sett, sem við þá mundum og vissum fyrir víst. - Haustið hefur verið gott, en nú er vetur kominn með frosti, stormi og nokkrum snjó. Heilsa mín var síðari part októbermánaðar hin aumasta. Nú er eg skárri, en kuldinn leggst venju fremur þungt á mig. _ Allir merkismenn frískir nema gamli landfógeti, sem alltaf er á helj arþröminni.

Ég hef nú talað við Skafta þín vegna, og fór eins og þú gazt til, að hann gekk úr skaftinu, sagði, að það sem hann hefði skrifað Kröjer hefði engan Veginn átt svo að skiljast, að hann vildi eða óskaði eftir skrifaraþénustu hjá þér, spurði þó eftir, hvað hátt kaup væri boðið, sem við sögðum 50 rd. í reiðu silfri. Lét hann lítið yfir því, kvað það ekki mega minna vera, en sagði seinast, að faðir sinn hefði skipað sér að sækja um að vera kyrr ennþá eitt ár í skólanum, og allt svo væri þessu máli sleppt. Þó þú hefðir fengið Skafta, þá er mín meining, að þú hefðir ekki haldið honum lengi. En hvað skrifarahönd hans snertir, er mérsögð hún rétt í meðallagi. Það versta var, að eins gekk með Jóhann Halldórsson. Hann var eins tregur og vilj alaus og barði því við meðal annars, að engin vissa væri fyrir að útskrifaðist í vor. Fór svo maður minn til lektors og bað hann innilega að gefa sér einhverja vissu um þetta, en þess var enginn kostur. Hann þóttist ekkert vita það upp á víst, svo við“ urðum að yfirgefa Jóhann, sem þó er sá bezti Skrifari í skólanum. Eg er annars lítið fyrir að dekstra mikið þessa pilta og þykir nóg að bjóða þeim einu sinni góð boð. - Hér er Magnús, son síra Jóns á Grenjaðarstað, sagður vel gáfaður og sæmilega góður og fljótur skrifari. Máske þú vildir skrifa föður hans til og óska eftir að fá hann. Það versta er, að þú getur ekki fyrri en með næstu póstferð fengið vissu um, hvort hann skrifast út eða ekki. En ekki sá eg gagn að nefna þetta á nafn við M[agnús] að svo komnu. - Gísli Jónsson prests, sem einu sinni var á Kúlu, fer í vor, en ekki þori eg að ráða þér til að taka hann. En sýnishorn af skrífhönd hans, sem eg hef prakkað mér til, legg eg samt hér inn. Þessi kompán er nú hvergi fastur. Hafir þú ekki skárri úrræði, verð eg sem fyrst að fá bendingu, ef þér lízt að fala hann. Hann er meinlaus í geði, ætlar ekki að sigla, en eg held að þú getir aldrei liðið hann. Hann kvað vera seinn að skrifa. Annars er eg ókunnug þessum piltum og er ekki klók á, hver hér er í raun og veru beztur eða verstur.

Heilsaðu konu þinni og börnum ástsamlega frá mér. Börnin mín þakka fyrir bílætin og eru mikið glöð yfir að skoða þau. Mér þótti gaman að sjá húsið, þó það sé ekki nema í spegli og ráðgátu. Nöfnu minni og Jóni þakka eg mikið fyrir þetta. Guð annist þig ætíð. Þín elskandi systir

I. J.


