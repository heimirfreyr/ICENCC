
<meta-info>Torfi Eggerz til föður síns</meta-info>
<meta-date>Kaupmannahöfn, 30. sept. 1834</meta-date>
 Elskulegi faðir!

Ekki hafði eg þá ánægju að fá neitt bréf frá þér með Stykkishólmsskipinu, svo eg ekki veit neitt hvað eg á að skrifa annað en þakka þér fyrir allt gott, því það veit eg allténd, að eg bæði á og hef orsök til.

Eg hef séð, að menn hafa sagt heima, að eg hafi legið veikur á hospitalinu í allt sumar. Það fékk eg að frétta af bréfum, sem eg fékk að heiman. Hvað það snertir þá get eg huggað þig með því, að þar til er ekki minnsta hæfi, eg hef ekki svo mikið sem komið þangað, því síður legið þar.

Mig undrar það því siður, að menn hafa sagt um einn landsmann, sem lifir hér mikið gott, að hann hefði drukknað þegar hann kom heim, sama sumarið og eg, í Húseyjarkvíslum. Eg vonaði annars, að þú ekki skiptir þér af, hvað þú heyrðir sagt um mig, eftir akkorði okkar, því síður sem eg hef ekki trúað því sem Skeving hefur sagt um málið hans Magnúsar í Tjaldanesi, og er þó ekki nema 241/2 árs, og þú ert eldri og skynsamari. Skyldir þú, sem eg hálft um hálft hef heyrt, hafa beðið Thorlacius um að sjá til, að mér væri borgað mánaðarlega, þá finnst mér að þú hefðir móti akkorði okkar skipt þér af, hvað sagt hefur verið um mig. Ef að þetta skyldi vera tilfellið, þá Vil eg láta þig vita, að þú tekur feil á því að hugsa kaupmenn sjái betur fyrir ráði mínu en eg sjálfur. Hvað eg fæ frá þér, er hollast frá þinni eigin hendi. Og skyldi eg fá þennan mánaðarlega betaling, þá get eg ekki haldið áfram stúderingum mínum, og þá sé eg engan veg annan en verða stríðsmaður. - Eg hef skrifað þér 3 bréf með Suðurlands skipum, sem eg sé þú ekki hefur fengið neitt af, eftir sem móðir mín skrifar. Mér þykir alltso vænt um, að eg ekkert sendi þér af því, sem eg hafði fengið handa þér, því líklega mundi því ekki hafa farizt betur en bréfunum.

Eg byrja ennþá á því, hvað mig áhrærir og siðferði mitt. Eg hef lofað að láta ykkur foreldra mína vita frá mér, hvað sem svo væri, enda þó eitthvað væri miður fagurt. Þér satt sagt, þá hef eg verið rétt skikkanlegur og lesið nokkurnveginn, þegar eg frá tek fyrsta mánuðinn, sem eg var hér, eftir að eg kom að heiman. Að eg þá hafi verið öðruvísi en eg hefði átt að vera, vil eg ekki neita. En þó maður slái sér lausum á milli, á því síður að skipta sér af sem maður er betri síðar, því batnandi manni er bezt að lifa. Eg hryggðist því meir við að sjá og frétta, hvað þér var sagt illt um mig, sem eg óttaðist að þú hefðir reiðzt mér, af því eg ekkert bréf fékk frá þér með Stykkishólmsskipinu, og þetta féll mér því þyngra sem eg hafði séð að mér með allslags dordur meir en nokkru sinni áður. Því að eg huggi mig við góða samvizku, lætur undarlega í mínum munni. Það er að sönnu gott, en seinasta úrræði er það altíð og segir sama og: Nú get eg ekki lengur begengið mig. Illmennin eru að drepa mig saklausan, en eg hlýt að bera það síðan herrann ekki vill létta því af mér. Þetta veizt þú að okkar kjarkur ekki leyfir að segja fyrr en maður fer að eldast og mæðast. Eg væri þér óverðugur sonur, ef eg ekki hefði hörku til að viðra veröldina fram af mér meðan eg hef heilsuna sem nú, guði sé lof. Eg tel ekki, að eg hef fengið dálítið kvef, sem eg hef haft í nokkra daga.

Eg get ekki gizkað á hvað þér og ykkur foreldrum mínum hefur [verið] sagt heima, og þess vegna get eg ekki forsvarað mig greinilega á móti neinu, nema að eg hafi legið á hospitalinu í liðilegheitum í sumar.

Eg hef aldrei þótzt eiga minni von að illt væri sagt um mig en í ár. En eg sé af bréfi móður minnar, að eitthvað stórræða má vera sagt um mig, því hún í djúpustu sorg og viðkvæmni óskar mér héðan, þó eg ekki eiginlega Viti, hvað hún Vildi gjöra með mig examenslausan heima. Svo er aldrei vert að sjá mig, ef eg gjörði mér það til skammar að koma heim eins og eg fór. Það Væri ogsvo að gleðja óvini vora of mikið. - Eg vona alltaf, ef að ekkert kemur í veginn fyrir mig annað en hvað eg geri sjálfráður, að eg fái examen á tilteknum tíma, og svara því öllum fréttum mikið stutt: „Að meira kemur uppá leikslok en vopnaviðskipti.“

Hvað fjárhaginn áhrærir, þá er hann nú ekki góður heldur en vant er. Þó hafði eg reiknað svoleiðis út, að ef eg hefði fengið 100 spes. og dúninn, eins og þú varst vanur að láta mig fá með Stykkishólmsskipinu, þá hefði eg komizt vel frá öllu, því dúninn hefur verið í makalaust góðum pris, nl. 5 dali eða 21ÁZ spesíu. Þetta freistaði mín, þegar eg vissi hvernig prísinn var, að eg fékk mér eitt og annað, sem eg ekki hefði gjört, ef eg ekki hefði vitað þetta, því eg bjóst við dúninum með Stykkishólmsskipinu. En nú kemst eg líklega verr frá því, því líklega fellur dúnninn þegar skipin frá Grænlandi koma, og svo fær maður mest í hæsta lagi 3 rbd. fyrir pundið, og það er munur. Í stuttu máli, þó eg ekki skrifi þér til, hvað eg er hverjum einum skuldugur, þá var eg búinn að reikna það út, að ef allt færi eftir vana, þá hefði komizt vel frá öllu, því hér er svoleiðis vant að vera, að maður skuldar meira, og svo betalar maður það og fær lán á ný, og svoleiðis gengur hér einlægt koll af kolli fyrir öllum Íslendingum. Þar á móti, ef að maður ekki fær peningana strax í hendurnar, er maður settur útaf standi til að Viðhalda kreditunum, og þá má eg til dæmis búast við að vera kallaður fyrir rétt og neyðast til að afsaka mig með því, að eg sé ómyndugur, og úr því verður mér verra að stúdera, þegar allir, sem þekkja mig, koma til að vita það um mig. Þar á móti, sem eg áður hef á drepið, er það mín fasta ákvörðun, ef þetta skyldi verða tilfellið, að verða striðsmaður. Á þeim vegi get eg haft von um að eg annaðhvort komist eitthvað áfram eða deyi heiðarlegum dauða eins og Ketill Melsteð. Þessa get eg því vissar vonað sem eg vona, að eg hafi af þér dálítinn kjark og hörku, og mér skyldi þykja neyðarlegt, ef eg gjörði þér skömm með hugleysi. Eg vona það verði fyrr eitt feil cedere nescius eins og þitt en hugleysi.

Eg veit ekki hvort eg á að ráða af að senda þér bréfin, sem eg skrifaði þér í sumar, þó held eg að eg ráði af að senda þér nokkuð, en ekki sendi eg með það sem í bréfunum stendur, eg sendi þau bara tóm svo þú sjáir, að eg hef þó ætlað að skrifa. Eins er með önnur bréf, sem eg sendi til móður minnar og bræðra. Eg sendi það með jakt Skevings í Flatey, sem fer heim í vetur, og bið Eyjólf í Svefneyjum að ráðstafa öllu eins og eg talaði um í bréfi til þín í sumar.

Eg bið þig að forláta, að eg máske sumstaðar hef skrifað alltof alvarlega til þín, og álíttu ekki að það sé af því, að eg hafi gleymt þeirri elsku og virðingu, sem eg er þér skyldugur og aldrei skal gleyma, en eg var í þungum þönkum, því eg hef af þér það sem verst er, nl. þungsinni og andvökur.

Eg enda nú hér með þetta bréf og bið þig að forláta og ekki reiðast mér fyrir bréfið, sem eg meðkenni að er býsna frítt skrifað, en eg veit eg hef nærgætinn og elskulegan föður, og hvað sem um mig verður, skal eg aldrei gleyma, hvað hann hefur verið mér góður, og aldrei haga mér svoleiðis, að eg ekki sýni honum þá elsku og virðingu, sem svo góður faðir hefur rétt til að krefja af barni sínu, og uppá þann máta vil eg reyna að sýna þér, að eg ekki er eins fortapaður sonur og þér hefur verið sagt.

Með ástar þakklæti fyrir allt gott skal eg altíð stunda að finnast þinn elskandi son T. Eggerz.

P. S. Með póstskipinu vona eg að fá frá þér bréf, sem fullvissar mig um, að þú ekki hefur breytt þínu föðurlega sinnislagi við mig. Fyrirgefðu mér hvað eg skrifa áfram, en eg veit þú vilt helzt fá sannleika og hreinlyndi, og þess vegna skrifa eg þér hjartans hreint mál. - Þinn elskandi son

Torfi Eggerz. 
