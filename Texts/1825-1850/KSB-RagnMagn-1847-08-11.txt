11. ágúst 1847 Dyggðaríki hjartkæri bróðir!

Eg þakka þér hjartanlega elskulegt tilskrif og því fylgjandi Skírni og Almanak. En einkanlegast má eg þakka þér af ást og alúð hvað þú ert Páli mínum í öllu góður og ástfólginn, því hann segist ekki geta sagt mér það eins fullkomlega eins og sér finnist til þess. Eg verð þessu svo fegin, að eg hefi oft skemmtun af að hugsa um það, að mér skyldi heppnast það, að minn drengur var svo lagaður að geta fallið þér í geð, svo hann næði hugþokka þínum, því að líkindum verður hann sá eini, er þér auðnast að sjá af ættingjum þínum svo nákomnum. Allt gott er guði að þakka, og svo líka þetta. En lof sé guði, að eg held hann hafi gefið mér öll börnin góð í grunninn og nokkurnveginn efnileg líka. Þó eru þau eins og annað fólk er, sitt með hverju geðslagi og nokkuð ólíku gáfulagi. En ef þeim heppnast þær kringumstæður, sem hhverju þeirra hagar, vona eg þau komist nokkuð áfram í heiminum. Það er óhætt að fela allt þetta guði á vald, því við hans handleiðslu hefi eg dregizt fram á þennan dag og komizt slysalítið áfram, þó sitthvað hafi á skýjað. Eg verð fegin að frétta góða framför og góða umgengni Páls míns, og gaman mun mér þykja að sjá hann aftur, ef guð lofar okkur að lifa. En ef öðruvísi er til ætlað, þá vil eg láta mér það lynda. -- -- --
