

25. júní 1849

Sonur þinn Steingrímur er nú hér að kveðja, því hann er athugasamur maður eins og þú og vill ekki að compliment hindri ferð sína. Með honum hripa eg þennan miða, því eg veit ekki hvort eg get komið seðli með honum seinna. Með Gram hripaði eg þér ónýtan miða, þessi verður líklega ekki betri, því mörgu er við að snúast.

Það merkilegasta, sem við hefir borið heima, er fráfall kunningja okkar amtmanns Gríms, en á það þarf eg ekki framar að minnast, því eg veit ekki annað en það, sem hér er slaðrað um þennan atburð. En svo mikið er víst, að þeim framliðna var gjörð heimreið af æði mörgum Skagfirðingum, og þá var hann orðinn Veikur; klæddist samt, þó hann fengi ekki að tala við þá, en sté svo ekki aftur fæti á jörð og dó, eg trúi 1-2 vikum seinna. Annar kunningi okkar, gullsmiðurinn, var tekinn hér til bænar í gær; þú getur þá nærri, hvað honum h'ður. Kona hans sýnir sig enn eins og áður hugsunarsama og tápmikla. - Hvorki fréttist enn til Melsteðs né hinna alþingismannanna, og þykir það nokkuð tómlegt. Eg kalla það enga frétt, þó mig dreymdi í nótt jón Sigurðsson og mig minnir Johnsen, þeir komu hingað gangandi frá Herdísarvík, og sagði eg við þá, að ekki hefði þar verið, sem þeir komust á land, mikið brimið. Meira man eg ekki.-

Af Finni okkar frétti eg ekkert. Af því eg hefi sent honum það sem út er komið af Þjóðólfi, en get ekki búizt við, að hann verði í Khöfn þegar fyrstu skip héðan koma þangað, svo sendi eg þér það sem út hefir komið síðan póstskipið fór í vetur, því eg geri ráð fyrir þú finnir hann fyrri en eg.-

Við í Görðum lifum við það venjulega, þó gerist eg nokkuð seinn á fæti, kannske líka ekki mjög fastur á foldu. Á mömmu verð eg ekki var við aðra umbreytingu en þá, að eitthvert brunasalve, sem hún hefir brúkað til að halda opnu sárinu á fætinum, verkar nú miklu tregar en áður, hver sem orsökin kann að vera. Árferð er hér góð með allt slag. Eg veit samt ekkert um kaupstaðarprísa. - Kona mín og mamma kveðja með mér hjartanlegast.

Sonur þinn getur sagt þér forlög Þjóðólfs hér syðra, samt frá þeim mikla fundi, sem til stendur 28.  m. á Þingvöllum, hvar mælt er, að sra Sveinbjörn ætli að predika, og er það eftir reglunni.

þinn

Á. Helgason.


