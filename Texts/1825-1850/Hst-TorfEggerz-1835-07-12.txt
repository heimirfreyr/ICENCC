
<meta-info>Torfi Eggerz til föður síns</meta-info>
<meta-date>Friðrikshosp., 12. júlí 1835</meta-date>
 Elskulegi faðir!

Það er guðs vilji að eg ennþá liggi hér, og ber eg mig því að vera þolinmóður, því eg veit að hans vilji er það bezta. Þó get eg ekki gjört að því, mér er farið að leiðast, því nú er eg búinn að liggja hér 12 daga á Sda mánuð. Eg var farinn að frískast svo við mánaðamótin, að eg fékk að ganga út og þenkti þá með guðs hjálp að flytja út á land, því þar segja læknar að loftið sé betra en hér í staðnum fyrir þá sem eru kirtlaveikir. En nú kom annað í veginn. Einu sinni þegar eg var á leiðinni hingað í hospitalið utan úr borginni, þar sem heitir Breiðgata, með Jóni Hjaltalín, sem fylgdi mér til að passa uppá mig, þá fékk eg mikið sterkt slag (það var fyrir hérum 8 dögum), svo Jón með öðrum sterkum manni ætlaði varla að geta ráðið við mig, og er hann þó sjálfur kraftamaður, og eg var í rauninni svo máttlitill, að varla gat gengið óleiddur. Þetta skeði laugardag á eftir miðaftan, og vissi eg ei af mér síðan fyrr en einum tíma eftir nón á sunnudaginn. Síðan er eg eins og lerkaður allur. Á brjóstinu hafði eg haft hérum þriggja þumlunga langan og einnar línu djúpan skurð, og það hafði eg barið með hnefunum, svo það er ennþá verra og bólgnað upp. Máttlaus er eg síðan, og hvað verst er hef eg fengið ólíðandi gigt í hægri handlegginn, svo eg get ekki á mér heilum tekið, og hversu eg er skjálfhentur sérðu, og hvergi get eg sagt mig að vera frí frá gigtinni nema í fótum og lærum, og allur er kroppurinn aumur og lurkum laminn.

13. Í stuttu máli hef eg legið hér - síðan ég fékk gigtina- þungt. Þó segja þeir, að mér ekki muni hætt hvað lífið snertir, og kirtlasárin skulu nú batna rétt vel. En gigtin pínir mig í þess stað, svo mestan tímann ligg eg í rúminu, þó ég sé klæddur í fötin, og pára eg því þetta þegar eg á milli verð svo frískur að geta, umgyrtur af fötum, setið á lenestól nokkur augnablik. Þá eg var orðinn svo, að eg ekki gat skrifað og eg kvaldist að geta ekkert, fékk ég þó Dönsku lög hingað til að rýna í. Þú gizkar að sönnu á eg gjöri ekki mikið gagn svona.

14. Í dag er eg sérdeilis frískur eftir sem vani er til. Gigtin er vægari, svo eg gat sofið nokkurn veginn í nótt. Kirtlasárin eru mikið í betrun, svo í þeirri von að eg lifi, þá bið eg þig að biðja móður mína að senda mér svo mikið sem hún getur af blóðbergi og ljónslappa, því óvíst er sem stendur að eg geti skrifað fleirum en þér. Verst þykir mér síðan mér finnst að eg hafi fengið vilja til að gjöra nokkuð, að tíminn skuli ganga svona, en eg get nú sagt með sanni, að heilsan skapar leikinn. En svona hefnist mér og mínum líkum, sem ekki Vilja þegar þeir geta; að þeir geta ekki þegar þeir vilja. Það er sárt en maklegt straff. Það get eg sérdeilis vitnað um síðan hversu þér fórst við mig í ástandi minu með póstskipinu betur en að mér gat dottið í hug eins og eg hafði [gert] fyrir mér, og ofan á allt skrifað svoddan bréf, sem eg hafði skrifað þér. Nei, svoddan sannkölluð föðurgæzka og það við mig, sem allt hafði af mér brotið, gat ekki annað en verkað á mig til þakklætis og viðkvæmni, og guð tek eg til vitnis, að ég aldrei gleymi því og skal reyna að láta það ekki verða ávaxtalaust, það sem í mínu valdi stendur.

15. Í dag er eg langtum frískari, því nú get eg fylgdarlaust gengið út í trjágarðinn hérna á hospitalinu. Ekki eru nú heldur axlirnar og handleggirnir eins slæmt af gigtinni. Matarlystin er lítil ennþá, þó er hún heldur að batna. Ef að móðir min gæti sent mér kerti í haust, þá væri það sérlega gott, því þau eru hér dýr, eitt pund af formakertum 28 sk., og alltsvo þá spesían reiknast 198 sk., fær maður 7 pund fyrir hana. En satt er, að kerti hér eru kannske drjúgari en heima. En þau eru efalaust og dýrari. Hún hugsar eftir því, ef ekki eru óhægðir á. Þó illa hafi mér farizt með það litla, sem þið hafið beðið mig um hingað til (eg veit nú ekki hvernig kassanum hefur reitt af, sem eg sendi í vor til ykkar), þá bið eg ykkur að virða mig enn svo mikils, ef eitthvað lítilræði væri, að biðja mig, því viljann hef eg, en hef verið svo óheppinn, að mér hefur verið illt hvert vor síðan hingað kom, þá er og loftið óhollast. Þar að auki er eg öðrum fremur útsettur fyrir Forkjölelse, og þó segja læknarnir að það sé gott.

18. Í dag er eg sérlega frískur, get gengið staflaust. Þó eru ekki kraftarnir svo, að eg fái leyfi til að keyra út í vagni. Ekki get eg heldur sofið vel um nóttina sökum eymsla í kroppnum. Ekki veit eg hversu þessu bréfi muni reiða af, eg sendi það til Ólafsvíkur eins og eitt fyrri, sem eg sá af bréfi þínu, að ekki hafði til skila komið. Geti eg, þá reyni ég að pára seðil til móður minnar áður en að skipið fer á þriðjudaginn. Í allt fall skrifa eg ykkur ef ég get með Flateyjarskipinu, sem nú er nýkomið. Eg hef ekki fengið að Vita hvert eða hvenær það skal fara heim. Forláttu klórið og heilsaðu ástsamlegast móður minni og bræðrum.

Þinna föðurvelgjörninga ógleyminn elskandi son

T. Eggerz. 
