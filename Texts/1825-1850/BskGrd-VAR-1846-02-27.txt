

27. febr. Nú, guð fyrirgefi póstunum, að þeir skuli ekki koma; eg verð að sjá fyrirfram útyfir það sem gjöra þarf, því annars get eg ekki byrjað. - Biskupinn hefir gert marga tilraun að byggja Laugarnesið bændum, en enginn er fenginn enn. Heldur þú það verði í eyði? Hann gerir ráð fyrir, að hann geti ekki komið inn fyrri en með haustskipum, dóttir hans siglir með honum, og ætla þau sér að njóta þess blíða sumars í Danmörku og taka svo í ofanálag vora blíðu vetra, ef sú blíða bregzt þá ekki. Mér þykir dragast með mína endurlausn, skuli svona fara; eg hefi leitt honum fyrir sjónir, að því lengur eg verði við, því dýrari verði eg á kaupinu, en veit nú ekki hvern ávöxt sú mín prédikun færir.

Assessor johnsen sækir nú um fyrir tengdamóður okkar, að Skálholtskirkju ítök megi seljast, eins og hann mun skrifa þér um. Mér sýnist það óskaráð, ef það gæti fengizt, því þó þau seljist kannske ekki vel, þá er hitt víst, að þau hafa lítið af sér gefið nú lengi, auk þess sem ætíð er hæpið, hvað lengi þau geta varðveitzt og hvort þau gefa ei tilefni til málavasturs með tíma og tíð. En sýslumenn segja: Eg vil að bóndinn vinni, þegar kirkja er hinumegin, enda gerir hann það þegar verður.

Margt er enn skrifað um fyrir skólann, og tvísýnt er, hvort hann enn kemst á koppinn; Viðeyjar kapellu vill stiftamtm. nú aftaka, og tekst það líka, því hvað tekst ekki svoddan mönnum? Sekreterinn setur sig á móti af öllum mætti, en það þýðir ekkert. Svo er gert ráð fyrir, að alþingissalurinn í skólanum verði gerður að kirkju meðan dómkirkjan er stækkuð, svo nógar eru ráðagerðirnar.

Fyrir utan sra Pétur sækja um Rvík sra Ásmundur og sra Ólafur Pálsson, líka er gert ráð fyrir sra Hallgrímur í Glaumbæ komi. Fleiri sækja um Fell í Mýrdal, hvar sra Stefán féll frá í vetur, því þeir eru legio. Um Sanda er ei enn kominn nema einn. Resignatio Hvamms í Norðurárdal skal vera á ferðinni. Um það brauð verður og sótt af mörgum. - --


