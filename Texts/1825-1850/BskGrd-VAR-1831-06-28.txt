

Görðum, 28. júní 1831

Í gær fékk eg frá þér peninga fyrir Hafliða okkar, í dag fékk eg bréf frá þér af 20. þ. m., fyrir hvorttveggja þakka eg þér innilegast og óska þér til lukku með þann nýfengna son, en viljir þú mín ráð hafa, þá farðu nú að hugsa til að eignast heldur dætur, því þær eiga að verða athvarf sinna gömlu feðra. - Þú þvingar mig til að setja verð á bæklinga þá, sem eg sendi þér, - eg hefi skrifað biskupinum stífan reikning því efni viðvíkjandi, en sendu mér svo margar bækur sem þú vilt og eg skal aldrei biðja þig um reikning. En svona eru þessir orðu menn; eg læt allt vaða með súðum.

Ekki kemur að neinu liði það sem þú hefir skrifað Halldóri í Nesi, eg veit ei betur en hann sé fluttur að jörð sinni uppá Kjalarnes sem húsmaður. - Hvað Hafliða okkar áhrærir, þá fer honum fram eftir vonum, seint og vel. Ekki þori eg að fullyrða nær hann muni mega klár heita, því nú er þessi snurða á komin, að dimittendi eiga að examin. af skólans kennendum, en hvernig það tekst fyrir honum að svara þeim, veit eg ekki. En hvað því líður, svo ætlast eg til að hann klárist eftir tvo vetur, og til þess að vera svo vægur sem mögulegt er, þá skal eg ekki óska með honum meir á ári en 10 spec. framvegis í 2 ár, það er hér um bil viðlíka mikið og eg læt af hendi við hann í fötum og öðru smávegis, og leyfi kringumstæður hans gamla velgjörara honum ekki að svara þessu, svo getur það verið hið sama. Drengurinn er nú einu sinni orðinn mér áhangandi, og þó hann sé ekki eiginlega fyrir lærdóm gerður, er hann þó gott mannsefni og verður vissulega uppbyggilegur maður, hvers vegna eg skal liðsinna honum eftir efnum og koma til þess frama sem mögulegt er og kringumstæðurnar leyfa.

Til tíðinda ber hér ekki, allra sízt þeirra er nú sé tóm til að skrifa. Stiftamtm. Krieger er reistur embedsreise austur á Síðu með Þórði Bjarnasyni. Þeir fóru svo útbúnir af því sem gleður mannsins hjarta, að eg er fulltrúa um, að hversu margir munkar, sem verið hefðu á klaustrunum eystra, mundu þeir hafa getað fengið hlutdeild í gleði hinna glöðu, þeim að skaðlausu. Ferðinni var heitið út til Vestmannaeyja um leið, en byrinn vill ráða því, að ei verði af. Nú biður kona mín innilega að heilsa, þar á nafni mikla hlutdeild í. Og vertu nú sæll.

Kjör landfógetaekkjunnar held eg verði bærileg, eg veit svo mikið, að allir vilja hana aðstoða eins og hún vinnur til. Adieu.


