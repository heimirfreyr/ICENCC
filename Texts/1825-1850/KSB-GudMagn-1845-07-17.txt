
<meta-info>Guðríður Magnúsdóttir til Finns Magnússonar</meta-info>
<meta-date>17. júlí 1845</meta-date>
 Hjartkæri góði bróðir!

Guð launi þér, bezti bróðir, sendinguna á töflunni yfir Steindór minn sáluga og alla þína fyrirhöfn fyrir henni. Eg er búin að sjá hana, samt er hún ekki ennþá komin til min. Hún er sú langfallegasta, sem eg hefi séð, og að prýðinni samboðin þeim piltinum, sem til er ætlað að hún minni á. Hjá honum vizka glóandi gisti, gefin bæði og stjórnuð af Kristi. Eg ætlast til, að taflan verði látin í Bessastaðakirkju, þar sem hann er grafinn. En sé það satt, að kirkjan eigi að takast af, langar mig til, að taflan fylgdi þeirri kirkju, sem skólinn sækir. Í skólanum endaði hans lofsverða, stutta ævi, og fyrir skólabróður sinn lét hann lífið, því nú er eg búin að sannfrétta úr mörgum stöðum, að hann hafi tvisvar verið búinn að sækja hann í sjóinn og koma honum með sjálfum sér á kjölinn. Eg leitast allra ráða með að létta mér missi hans. Eg ímynda mér oft þann fögnuð, sem á honum varð seinasta sumarið, sem guð lofaði mér að gleðjast við hann hér heima. Það bar svo við, að þrír skólabræður hans komu hingað í einu að finna hann, og í annað sinn urðu þrír skólabræður hér nótt, þegar þeir um haustið fóru í skólann. Eg var svo heppin í hvorttveggja sinn, að þeim var tekið honum til ánægju. Sú gleði, sem á honum varð þá, er oft í huga minum, hvað hann muni nú fagna, þegar hann smátt og smátt og fær þá nú til sín, og getur nú eftir guðs leyfi og vilja svalað löngun sinni að samgleðjast þeim og öðrum þeim vinum og vandamönnum, sem seinna koma, og þá, eins og þeim kunnugri, orðið þeim að gleðiauka. Ef eg ætti að pára allt, sem eg hefi hugsað (síðan eg missti hann) mér til raunaléttis, þá veit eg, að mörg bókin er minni. En þó margt af því kunni að vera ekki þessu markverðara, þegar það huggar mig, þá er það mér gott. Það er undarlegt, hvað hugfastar mér urðu fremur öðru, sem eg las barn og unglingur, þessar línur, svo eg gat aldrei gleymt þeim eins og öðru, sem eg á þeim árum las:

Veldur guð í öðrum  opna gladdar dýrðar raddir sömu spil sem hér í heimi harmar áður lykta náðu.

Eg ætla að hætta að pára um þetta, þó eg næsta því aldrei hætti að hugsa um það, þó eg sé að tala um allt annað og sitthvað að bera við að gjöra.

Eg þakka þér hjartanlega tilskrifin til okkar Diddu minnar, og hún líka, sérdeilislega hefði hún fagnað bréfinu þínu, ef þú hefðir ekki þérað hana, því hún ætlar að skrifa þér seinna og senda þér verið. Hana langar til þess, og er eg svo að herða hana upp og segi henni, að þú hefðir látið mig vita, ef þér Væri það nokkurn hlut á móti. Það hefði getað orðið samferða þessu blaði, ef hagur hjónanna hér stæði betur en hann stendur. Önnur vinnukonan þeirra hefir legið síðan lok í vor sáraum, en hina létu þau til lækninga í burtu með vorferð, og liggur hún þar líka sáraum. Er svo engin til að gegna heimilisþörfum nema húsmóðirin og móðir hennar á áttræðisaldri, og 15 ára gömul stúlka smalar bæði fé og kúm. Didda mín mjólkar ærnar með nöfnu sinni, en við kerlingarnar, eg og móðir Sigríðar minnar eldri, mjólkum kýrnar. Síðan farið var að slá, hefir Didda mín líka slegið með þeim. Okkur er báðum svo vel við hjónin, af því bæði eru þau góðar manneskjur og geta ekki hugsað það upp, sem þau ekki reyna til að gleðja okkur með. Líka þökkum við þér báðar hjartanlega fyrir myndina þína. Það er ekki þesslegt, að sú barnarælni hennar, að hún sendi þér böndin, væri af því verði, að þú borgaðir henni þau. Samt er henni mikil gleði að eiga myndina, og líka bætir það á ánægjuna, að það er gjöf frá þér til hennar, eða með öðrum orðum, svo eg aflagi ekki mikið hennar þanka og meining, að þú hefir sent henni og gefið mynd sjálfs þín. Henni þótti myndin, sem er á Félagsritunum, heldur lítil. Samt segir hún sér þyki enn meira gaman að Skoða hana, því hún segir sú mynd sé ekki nærri eins sorgleg. Hún dáist að þeim málara, sem hafi getað á litlu myndinni dregið svo mikið frá á henni af þeim harmi, sem auðsjáanlega hafi þrengt að þér og sært huga þinn, þegar sú stærri hafi verið af þér tekin.-

Haf þú margblessaður ekki fengið manninum bréfin mín. Eg ætla að pára þér aftur með Bakkaskipinu. Mér er skemmtun í að pára þér frá mér og Diddu minni. Rétt eins og barnið fel eg mig og hana guðs náðarríkri föðurforsjón og er þess fullviss, að annað eins hugarfar og hún geymir getur ekki farið á mis við að finna til guðs miskunnarríkrar aðstoðar og handleiðslu, hvernig sem allt veltist hér í lífi. Assessor jónsen lofaði mér að sjá til þú fengir frá sér andvirði töflunnar. Samt var hann ekki búinn að fá svo mikið fyrir bækurnar. Það er oftast bágt að koma út öðruvísi en með afföllum því, sem farið er að hafa á boðstólum eftir framliðna, ekki sízt sést það, þegar farið er að bjóða til kaups bækur. Hann hafði líka talsvert eftir af þeim óselt, sem ekki hafði ennþá gengið út. Hann er mér og Sigríði minni framúrskarandi velviljaður og góður. Það er stór harmabót, hvernig guð uppvekur beztu menn til að vera okkur svo góða í öllu, sem þeir geta. Vertu nú og ætíð blessaður og sæll af okkur Sigríði minni ástúðlega kvaddur hugheilustu farsældaróskum. Eg er þín þig af hjarta elskandi systir

Guðríður Magnúsdóttir.

E.S. Þetta bréf held ég fari með Egilsen. Hann var sá annar af kennurunum, sem Steindór minn sálugi elskaði eins og föður. 
