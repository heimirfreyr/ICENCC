
<meta-info>Sigríður Hannesdóttir til Hannesar Steingrímssonar</meta-info>
<meta-date>Laugarnesi 27. júlí 1831</meta-date>
 Laugarnesi 27. júlí 1831. Hjartkæri bróðir!

Mál er nú orðið að láta þig sjá með einni línu, að eg enn lifi, og er þá fyrst og fremst að eg óska af heilum hug, að þessar línur hitti þig heilan og hraustan, því næst eiga þær að færa þér mitt innilegasta þakklæti fyrir tvö elskuleg tilskrif í vor, og því síðara fylgjandi kærkomna sendingu. Bréfin þín voru svo náttúrleg, og mér fannst það síðara lýsa því, að þú tækir bróðurlegan þátt í kjörum mínum næstl. vetur, og máttu vera viss um, að mér var þetta viðkvæmt, fyrst í vor að frétta afdrif þín, líka meðan þú lást svo vesæl í hospitalinu, en það er sem enginn gat ásakað þig fyrir, og við megum bæði lofa guð, að þessar raunir eru afstaðnar fyrir okkur, hverju uppá sinn máta, honum er bezt að trúa og treysta og taka því vel að höndum ber. -Óyndisúrræði sýnist vera fyrir frænda vorn að sigla nú aftur, uppá hvað munu fáir vita, og máske ei hann sjálfur. Eg get varla sagt eg hafi séð hann eða Sigríði hans, utan í kirkju, síðan í vor þau kvöddu. Bókakassa sína lætur hann standa hér geymda. Eg hef ei gert mér ferð til þeirra, eins hefur verið á þeirra síðu. - Aðferð þeirra og fljótræði á báðar síður held eg flesta stanzi á. Eg ætti að vera fáorð um það, það er liðið. Ã líkum viðskiptum er hér í kring, því verr, faraldur, t. d. varð Jafet Johnsen fyrir því af kærustu sinni og fl., sem bróðir hans getur bezt sagt þér. -- Raunasaga fréttist af Breiðafirði, hvar á dögunum skyldu hafa drukknað tvö skip, á öðru þeirra sé ungi Vesturlands Chirúrgus Thorbergsen, dótturmaður síra Jóns á Grenjaðarstað. Hann hafði riðið vestur á Stapa til að finna amtmann og taka við embætti, en kona hans og farangur átti að flytjast á jagt vestur, og verður hennar koma þangað sorgleg.

Mikið held eg gangi á fyrir þeim náungum með Leirárauðinn, sem von er, það er ekki smáræði. Þeir eru að halda seturnar hverja eftir aðra. Gunnlögsen má víst standa í báða fæturna að jafna allt laglega milli þeirra. Sekreterinn í Viðey er nýlega kominn vestan frá Helgafelli, meina menn hann muni vilja kaupa Brautarholtið af síra Grími. Guðmundur og Guðrún giftust héðan í vor og fóru að Digranesi. Í þeirra stað komu aftur Andrés bróðir Einars Þórarinssonar, uppeldissonur síra Jóns í Hruna, og Elísabet systir Guðrúnar, mikið heilsuveik. Hingað var líka vistuð stúlka úr Ölvesinu, en hún lá veik mikið lengi og var ei ferðafær um krossmessuna, svo hún kom aldrei. Sigríður Teitsdóttir fór að Lundi til systur sinnar, konu síra Jóns. Í hennar stað kom Elín systir Högna, sem hann kom hér inn í fyrrasumar. Hún er frísk að sjá, en sem menn segja sauðnakin og á ei almennilega flík utan á sig. Í Sigríðar Pálsdóttur stað kom engin. -- Síðan Sláttur byrjaði, hefur E. Þórarinsson verið handlama af slæmu fingurmeini. Eiríkur yngri á Rauðará hefur verið hér kaupamaður á aðra viku, aðrir ekki. -- Grasvöxtur á túnum má heita í betra lagi, hér er nú búið að hirða við 80 hesta af heyi. Kristján gamli var dálítið að bæta við slétta blettinn hérna fyrir austan húsið fram að Jónsmessunni. Ekkert hefur hér verið byggt í vor, nema úr gamla múrarahúsinu var gerður hjallur svoleiðis, að þakið var hafið upp með dúnkrafti og veggirnir gömlu rifnir undan. Kokkhúsið stendur samt ennþá með ummerkjum og þénar til sinnar fyrri brúkunar. -Almennar fréttir geta þeir skólabræður þínir, sem nú sigla, betur sagt þér en eg get fært í stílinn. Faðir okkar var búinn að telja svo niður, að hann kæmi á Stapann næstkomandi mánudag, og ætlaði sér að vera þar einn dag. Ekki tala eg neitt um, hvað mig langaði til að vera horfin þangað nokkum tíma, en það er ei svo hægt. Þú munt hafa heyrt, að þar er kominn Steingrímur. Hann og móðir hans voru frísk þá seinast fréttist, og hún í frískasta lagi fyrir og eftir barnsburðinn. -- Virtu nú á hægra veg þetta ósamanhangandi mas, sem endast með þeirri hjartans ósk, að guð geti þér góða heilsu og í einu orði allt hvað gott er og gæfa má heita. Þess biður þín af hjarta elskandi systir

Sigríður Hannesdóttir.
