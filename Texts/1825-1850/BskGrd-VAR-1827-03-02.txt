

2. marz 1827

Þó að nú séu póstskipsdagar þykir mér ráðlegt að byrja til þín pistil, ekki er samt víst að hann verði svo langur. Eg byrja á commissiónunum.

Egilsen hefir ekkert gjört við kvæði Gröndals, eg efast um hann ætli nokkuð við þau að gjöra. Lektor sendir þér tvær bækur, á hverjum að finnst tvennt, er þú beiddir um, en vantar ritgjörð Finns biskups um inntekt presta, - vísar lektor til sömu ritgjörðar hjá biskupi, en finnur ei sitt exempl. Hnappurinn á að verða samferða þessum skruddum, eg heyri sagt hann skuli kosta helmingi meira en hann vegur, eftir því forláta smíði, sem á honum skal vera. Þarna sérðu nú, hvort eg muni ekkert hafa af standinu, og þykir mér það merkilegast, ef þú fær hnappinn, því oft verða menn lengi að bíða vatnsins hræringar hjá gullsmiðnum og [ekki] hvað sízt hinir næstu. Svo þegar eg kemst á raupsaldurinn, sem nú er þá og þegar orðið, mun eg með mestu ánægju minnast þess, hvernig þessi hnappur er kominn í gang. Ekki hælist eg samt um að svo stöddu. - Nú fer eg að þakka þér fyrir tilskrifið, jú þú mátt skrifa lengra til þess mér þyki það of mikið, einkum þegar það kemur svo sjaldan; eg segi þar um: aldrei er of mikið af góðu. Likleg er sú saga þín, að hart sé um Vesturland, og víst ertu ekki öfundsjúkur maður, að þú skulir ei öfunda að minnsta kosti uppá amtsins vegna Suðurland, sem nú flýtur í fiski og lýsi. Að vísu er fiskurinn skemmdur af rigningum síðan í haust, því saltið þótti dýrt og fékkst ekki nema fyrir vild og vináttu, en þeir segja hann sé góður í spekulantinn.

Ekki er prestur þinn orðinn viljugri en hann hefir verið; góðgjörðasamur var hann í vor þegar hann kom í dýrðinni utanlands frá. Hitt þykir mér ekki tiltökumál þó hann taki af fátækum og ríkum allt hvað fæst, því það er eitt af því inndaeli, sem prestastandinu tilheyrir, að vera allra þurfamaður, en eg skyldi, væri eg maður til þess, klippa helzt de feitu; og þá skilur þú hvernig þér mundi reiða af. Mikið vel líkar mér sú þin resolution að gjalda skuli presti og kirkju, hvort sem þessi corpora præstera præstanda eða ekki. Eg vil segja þar um: svo viljum vér hafa það. Mig furðar annars, að prestar skuli þora að eiga mikið á hættu héðan af.

þinn

Á. Helgason.


