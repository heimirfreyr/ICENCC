

11. des. 1828

- - - Póstskipsbréfin eru vist til þín komin nú; með þeirri ferð fréttist ekkert nema hið mikla hóf, sem til stóð fyrst í nóvember, og verður ekkert af því sagt að svo stöddu, en hins mætti heldur geta, að borgararnir í Rvík lifnuðu svo við þessa gleðifregn, að þeir Vildu á klumpnum hátíðlega endurminnast hér þess gleðilega atburðar og inviteruðu til balls vonda og góða í nágrenninu. En svo vildi þá veður til, að þeir, sem boðnir voru, gátu ei en þótt vildu komið. Þórður Bjarnason komst þangað einn úr minni sókn og lagði á stað upp á líf og dauða. Af illumination, sem til stóð, gat ei orðið. Sumir höfðu ei nóg kerti, aðrir óttuðust fyrir, að það yrði húsbruna ollandi, og sitt færði hver til. Það voru studiis contraria studia. _ Hér syðra tiðindahægt, veðrátta góð, afli í meðallagi, flestir frískir nema skólapiltar, þeir eru með kröm töluverðri, og doktorinn er þar annan og þriðja hvern dag. Nú eru 7 sængurliggjandi og 2 Vinnumenn gullsmiðsins. Kona hans dregst aðeins á fótum og hefir svo verið 12-14 daga. Við hérna erum frisk og flestir aðrir. Veikleiki skólans heitir galdefeber. Í þessum kringumstæðum þykir gullsmiður afsakaður frá bikarssmíðinni. Hann er annars búinn að öðru en gyllingu, og hefir verið svo lengi, en hann vill helzt gylla fleiri í einu. Nú hefir hann kaleik á prjónum fyrir mig, því sá sem hér fylgdi var farinn að leka, og eiga nú þessir tveir að verða samferða til gyllingar. En 18 vikur eru nú liðnar síðan mér var lofað að kaleikurinn skyldi verða búinn, og hefi eg þó tækifæri til að skrifta manninn hvern 14. dag og læt það sjaldan hjá líða.

Félagssakirnar hvíla, sumir tæpta á því, að allt muni leggjast á hilluna stóru. Svo er haldið, að vor prins sé enginn vinur Eirichsens. Sá gamli í eynni skal vera æði röskur, það tel eg samt ekki góðs vita. Eg held það sé lang bezt að fagna með ótta, eg held við séum dæmdir til að njóta aldrei fullkomins fagnaðar.

Málaferli engin töluverð nú á gangi. Það stóra mál úr Árnessýslu er ekki klárað hvað flokksforingjann snertir, því auk þess að hann strauk og stal í vor eð var, strauk hann nú aftur í haust og uppá fjöll, en kom aftur til sýslumanns þegar ei þótti árennilegt að taka upp byggð á fjöllum. Tveir menn austur í Landeyjum, annar þeirra giftur bóndi, struku á fjöll í haust, stálu 6 hestum og nokkru fé, en eru nú sjálfkrafa aftur komnir, báðir skemmdir af kalí.

þinn

Á. Helgason.


