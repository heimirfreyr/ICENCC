

Bessastöðum, 1. september 1832.

Hjartkæri bezli bróðir!

AÐ sönnu skrifaði eg þér dálítinn seðil með pósti Hallgr., en langar nú samt til að ávarpa þig með einni línu. Ekki gat vesalings sr. Páll í Grímsey fengið Presthóla, og fór það illa, einkanlega ef það er satt, að hann sé orðinn svo veikur af veru sinni þar í eyjunni. Vellir í Svarfaðardal hafa losnað og Kolfreyjustaður í Múlasýslu. Vissi hann af þessu, mundi hann ennþá reyna að sækja. Mágur þinn talaði máli sr. Páls við biskup, og er því ekki mikið fyrir að sækja oftar eða fara með þessum erindum fyrir hans hönd. Eg er að ímynda mér, að þínar tillögur við stiftamtmann vorn vildu koma sr. Páli að haldi, því meðal annarra góðra kosta hefur st [iftamtmaður] K[rieger] þann, að vera sérlega hjartagóður. Eg veit að sönnu þú ert honum ekki persónulega kunnugur. En það er líka víst, að hann heldur mikið af þér og myndi meta mikils þín orð. En það muntu gjöra, bezti bróðir, að vera í ráðum með vesalings klerkinum og gjöra hann varan við, ef eitthvað losnaði, sem hann gæti sótt um. Hann veit ekkert hvað skeður og er, að eg held, ekki góður að skrifa fyrir sig. Eg fel þér Pál til hins bezta og treysti því, að þú ekki misvirðir þó eg leiti þín þegar mér liggur á. En taktu það ekki svo, að eg ætli til, að öðrum sé gjört rangt sr. Páls vegna. En ekki mun vera allur munur á honum og sumum öðrum klerkum, ef þeir væru skoðaðir í bj örtu. -- Guð annist þig, konu og börn. Þín af hjarta elskandi

I. J.


