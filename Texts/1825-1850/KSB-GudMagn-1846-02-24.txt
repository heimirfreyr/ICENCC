
<meta-info>Guðríður Magnúsdóttir til Finns Magnússonar</meta-info>
<meta-date>24. febrúar 1846</meta-date>
 Hjartkæri bezti bróðir!

Það vildi eg guð gæfi mér það, að þér leiddist ekki svo að lesa parið mitt, að þú ángraðist af því. Eg get einhvernveginn ekki að því gjört, síðan eg missti minn bezta Steindór, en enginn er, sem eg get þulið það, sem á huganum liggur, nema Árni á Stóra-Ármóti. Hann er okkur framúrskarandi góður. Enginn af þeim, sem Sigríði minni hafa boðizt, líkar honum handa henni, en viss er eg um, að hann vill láta Gísla bróður sinn eiga hana, og að því hefði hún kvíðalaust gengið, þó samt svo, að ekki hefði hugurinn hvatt. Hún segist nú ekki ætla að vera að stríða þetta lengur, en í guðs nafni að taka því, sem sér finnist viðunandi héðan af. Veldur því líka kvíðinn fyrir að vera hér eftirleiðis, þegar alkomnar eru í ljós hjá hjónunum hérna afleiðingar af Heklugosinu, sem í allan máta er hryggileg tilhugsun. Mælt er, að hugur Gísla Magnússonar sé nú kominn aðra leið, og fellur Árna bróður hans það illa. Ef það kynni nú fyrir að koma, sem eg nefndi í endanum á miðbréfinu, þá langar okkur til að vita þína þanka um það. Hún segir guð láti sér verða að góðu það sem hann ætli sér, þó ekki finni hún í sér lyst til þess. Mikill mótlætismaður er Árni á Ármóti. Konan hans sárþjáist í geðveiki, svo hann má aldrei frá bænum fara, og mörg verður að vera matseljan. En systir hans er brjáluð, sem hann er að koma fyrir í sínu sinni hverjum stað, og gengur bezt þegar það er árið. Nú er hún orðin bandóð, og eru nú engin úrræðin önnur en annaðhvort að slá utan um hana, eða láta hana sigla til lækninga. Hann hefir beðið mig, bezti bróðir minn, að biðja þig fyrir hana, ef hún sigli, að víkja í veg fyrir hana einhverju orði henni til hægðar, ef svo stæði á, að þú gætir það. Vertu lífs og liðinn blessaður, biður af alhuga systir þín

Guðríður Magnúsdóttir.

Hvað er það, bezti bróðir, sem þú segir þér hafi komið í hug, en segist ekki mega vera að skrifa, viðvíkjandi Sigríði minni? 
