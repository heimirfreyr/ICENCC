
<meta-info>Guðríður Magnúsdóttir til Finns Magnússonar</meta-info>
<meta-date>24. júlí 1846</meta-date>
 Hjartkæri góði bróðir!

Eg þakka þér hjartanlega þitt ástúðlega tilskrif, og því fylgjandi sendingu, og við Sigríður mín þökkum þér báðar tilskrifið og allar sendingarnar til hennar af ást og alúð. Eg veit af því, þó hún entist til að senda þér á hverju ári eitthvað af því, sem hún er búin að læra gjöra, fyndist henni (eins og er), að það vera lítilfjörlegt hjá myndinni þinni, sem þú sendir henni í fyrra. Þegar fyrsta hræringin fannst í vetur, tók hún hana strax ofan og rígskorðaði hana niður í kistu, og þar var hún til páskanna. Þá langaði hana til að sjá hana um páskana, og síðan hefir hún verið uppi. Við höfum ekki heldur fundið hræringar síðan páska. Hekla hefir líka oft falið eldinn síðan á Maríumessu, en svo oft sést hún reykja við og við, að engin vissa er fyrir því, að hún sé búin að drepa hann, eða að eldurinn í henni sé dauður. - Mikil gleði var henni í öllu, sem þú sendir henni. Þó þótti henni vænzt um uppdrættina. Hún og við báðar ætlum að skrifa þér meira seinna. Þessa ferð bar svo brátt að niður á Bakkann, að eg flýtti mér svo mikið, að eg fékk mig fría frá að mjólka, til að geta párað þér þessar fáu línur, ef þær kynnu að komast með Bakkaskipinu. - Árni á Stóra-Ármóti er bróðir Gísla Magnússonar og á fyrir konu einkadóttur Jónsens sáluga, systur assessors jónsen og Þorsteins. Árni tók þar við búi eftir tengdaföður sinn, því móðir Helgu, madama Halla, ekkja Jónsens sáluga, vildi helzt vera hjá dóttur sinni. Hún segir líka, að sonum sínum hafi verið ómögulegt að vera sér betri en Árni sé sér, og þarf hún á því að halda. Það er ekki lítil sorg fyrir móðurhjartað að horfa á geðveiki Helgu, og guðlegur er sá kraftur, sem styrkir Árna til að þera allt sitt marga og þunga mótlæti. Ragnheiður litla á Meðalfelli kom hér fyrir hvítasunnu og var hér til sláttarins. Það er dável gáfuð stúlka og vel þenkjandi, en öngvan þann samastað þekki eg, sem eg [hefði] bragðað að láta hana fara í til vandalausra, hefði hún verið mitt barn, varla svona stuttan tíma, hvað þá lengur. Það hefir [verið] bræðranna lukka, að þeir hafa allir verið hjá vandalausum og farið það yngri en þær systur þeirra eru orðnar, og hvergi munu þær systur vera betur komnar að byrja með að venjast úr móðurkjöltunni en hjá Sigríði minni. Eg veit að sönnu ekki, hvernig sú er, sem eg hefi enn ekki séð, hún á að koma þegar út hallar slætti. Samt held eg hún verði ekki hér í vetur, og kemur það mest til af því, að eg veit ekki annað en eg verði hreint mjólkurlaus í 10 vikur, kyrin mín á svo seint að bera. Eg vildi guð gæfi, að Ragnhildur litla hefði eins gott af því að vera hér eins og Ragnheiður litla hafði þennan stutta tima. Líka lærði hún mikið hér hjá systur sinni, sem kenndi henni perlsauminn danska og augnasaum og að skattera, og tvo kvenfrakka saumaði hún hjá henni handa þeim systrum eftir dönskum reglum. Hún lærði líka svo að knipla, að hún getur kniplað eftir því, sem hún sér. Samt tel eg þær framfarir beztar, að fleira veit sá fleira reynir. Eg gat ekki látið vitja Sigríðar minnar strax eftir að R. var komin og lögðumst við allar þrjár í mislingunum, en svo var mikil guðs föður gæzka, að engin okkar lagðist fyrri en hinni var farið að létta, og engin okkar lá lengi. Guð elski, blessi og gleðji þig. Þess biður Sigríður mín og þig elskandi

systir þín Guðríður Magnúsdóttir. 
