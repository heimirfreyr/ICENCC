

Bessastöðum, 12. nóv. 1827.

Elskaði góði bróðir!

HAFÐU mitt innilegasta þakklæti fyrir bréfin með Eiríki vorum og sendinguna. - Ekkert er nú héðan að skrifa. Haustveður er hér gott nema hvað hér eru í millum stormasamt og áköf rigning. Heyskapur gekk hér illa hjá flestum, sem ekki voru því fyrri búnir. En í þetta sinn höfðum við þó það lán að vera búin að fá okkar hey inn áður en rigningarnar byrjuðu fyrir alvöru, sem var í miðjum ágústmánuði. -- Nú er þá biskupshúsið um síðir albúið. Galla hefur það nú samt, því menn segja það leki æði mikið. Reynt hefur verið til að bæta þann brest, en hefur þó ekki viljað lukkast til þessa. Einn Möller, danskur timburmaður, lagði þakið. Húsið hefur 10 kakalofna, hvar af níu eru vindofnar, sem mönnum þykir ekki svo hentugt, því kakalofnspípurnar skulu vera æði veikar og dýrt mun að brenna einungis brenni í þeim öllum. Allt hvað múrverkið snertir, skal vera gott og trútt. - Allir merkismenn lifa hér nú góðu lífi nema frú Sigríður okkar Stephensen í Viðey deyði 2. nóvember af tærandi sýki. Hún lá mánuð rúmföst og var ekki orðin annað en beinin. Frú Hoppe, sem í vor í maíó eignaðist son, hefur allt þetta sumar ekki stigið á fæturna, og ennþá segja menn hún haldi við rúmið. Þessi hennar veikindi hafa sín upptök í hnénu. -- Við lifum þolanlega. Eg er hvað heilsu snertir við það gamla, nema hvað eg er nú svo oft kvalin af tannpínu, og í haust þann 5. sept. var eg svo óheppin að brenna andlit mitt hægra megin á sjóðandi smjöri. Ég tók mikla kvöl út fyrsta daginn, helzt í kringum augað, því allt í kringum það var brunnið. Eg baðaði andlitið í samfleytta sjö tíma í köldu vatni, og þá fyrst rénaði sviðinn. Ekki var það minni þolinmæði að þakka, að eg baðaði mig svona vel, heldur hinu, 'að eg hafði ekki frið öðruvísi. Heppin þóttist eg nú samt, að eg fékk að halda auganu. J afngóð er eg nú orðin af þessu, en síðan er þó tannpínan verri en áður. Að endingu óska eg þér gleðilegra jóla og farsæls komandi árs. Guð annist þig og þína alla ævi. - Þín af hjarta elskandi

Ingíb. Jónsdóttir.


