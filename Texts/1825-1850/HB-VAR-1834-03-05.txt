

Bessastöðum, 5. marz 1834.

Hjartkæri bróðir!

MÉR þykir mikið fyrir, að póstskipið fari svo, að eg ekki með einni línu ávarpaði þig og þakkaði þín ástríku bréf og láti þig undir eins sjá, að eg með hyski mínu ennþá er lifandi. Tilmæli þín viðvíkjandi Topp skal eg muna. Geti eg ekki látið hann eiga gott, skal hann ekki lifa. Hringur varð strax fótalaus, svo hann var skotinn til þess að hann kveldist ekki meira. - Það gladdi oss hér innilega, að ferðin gekk þér þolanlega. Það er enginn fögnuður að verða fyrir hrakningum þegar svo á stendur.

Við hér í húsi lifum rétt við það gamla, en gigt og tannpína hefur áð mig um hríð. Vafstur mitt fyrir skólanum er mér þar fyrir utan erfitt og leiðinlegt.

Langt fyrir norðan og vestan er vetur sagður strangur. Hér er hann í verra meðallagi. - Dáið hafa í vetur kammerr. Briem, Cancellier. Björnsson, frú Martha Stephensen í Viðey, Rist, faktor Hans Möller, sr. Torfi á Breiðahólsstað.

Þinn eftirmaður segist lifa við þrældóm og leiðindi. Kröjer er nú Skrifari hans og þykist hafa ærið að starfa. En Vigfús prestur Reykdal, *sem hefur fengið klausturhrauðið, ætlar að verða sambýlisrnaður Bjarna. Arngr., fíflið gamla, er orðinn eigandi að allri Leirártorfunni í umskiptum fyrir alla sína fasteign og hefur hann ekki minnkað við þetta. Sumir halda að Leirá fái húsbóndaskipti. - Tjaldið, sem þú hafðir Iéð kammerjunker Hoppa, skildi hann eftir hjá okkur. Betaling fyrir það fær þú hjá mági þínum þegar þú vilt, eða þá ef þú vilt nú ráðstafa því á annan hátt.- Vesalings sekreterinn í Viðey situr nú eftir með 5 börn. Út úr vandræðum bað hann okkur að taka eitt af þeim og varð fyrir því 10 ára gömul dóttir fyrri konu hans. Líklega verður það að litlu gagni fyrir hana. -- Grímur minn hefur'nú í vetur verið að lesa í hjáverkum sínum þýzku og dálítið í frönsku, en varla gjöri eg ráð fyrir að lifa það, að hann komi til Kaupinh. Briggen Herta bilaði þegar hún hafði verið hálfan mánuð í sjó, braut úr sér annað mastrið og komst svo með naumindum inn á Eyjafjörð og liggur þar enn.

Ekki get eg annað sagt, bezti bróðir, en að söknuður minn eftir þig hafi gengið mér æði nærri. En það sem verður að vera, viljugur skal hver bera, og það sem þér og þínum er það hentugasta, á að vera mér það geðfelldasta. “

Virtu vel þó eg hafi orðið of langorð. Þetta verður líklega ekki oft, því milli þín og mín er soddan djúp staðfest.

Heilsaðu konu og börnum innilega frá oss. Guð gefi þér allt, sem þér er fyrir beztu. Þín af hjarta elskandi systir

I. J.


