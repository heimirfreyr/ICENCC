

26. júlí. Í morgun kom skip frá Noregi, sem hefir verið á ferðinni 16 daga. Það kemur með þá fregn frá Melsteð, að hann var ekki lagður út frá Kristiansand þann 12.  m. Aðgjörð skipsins kostaði aðeins 4 daga. Ætli hann sé ekki í politiskum erindagjörðum eitthvað að sýsla þar? Kannske hann sé kominn á Stórþingið sér til fróðleiks. Í gær held eg vort alþing hafi orðið sjálfu sér sundurþykkt og hjartnæmar ræður mátti þar heyra. Héðan af eiga öll bréf Íslands stjórn viðvíkjandi utanlands og innan að skrifast á íslenzku, allir að tala íslenzku, og allt þetta læt eg vera. En svo er því bætt við, að hvert bréf þessu viðvíkjandi eigi að hugsast á íslenzku. Það stendur nú til í dag, að þetta mál komi til ályktunarumræðu, svo engin ályktun er komin, en merkilegt væri það, skyldi þingið biðja kóng allra þegnsamlegast að bjóða sínum embættismönnum, ekki einasta að tala og skrifa, heldur og að hugsa á íslenzku. Út af þessu merkilega umtalsefni komust tveir mestu málsnilldarmenn þingsins í þann hita, út úr hverjum að hnýflar spruttu, en hnýflar eru líkir hornum. Mig er nú farið að langa heim, og myndast eg við að biðja drottinn að láta commissarius ekki koma fyrri en undir aðra helgi, svo allir þingmenn geti verið héðan farnir. Því nái hann í þingið, er hann í standi til að halda þingmönnum til jóla.


