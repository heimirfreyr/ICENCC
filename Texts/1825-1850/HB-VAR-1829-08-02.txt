

Bessastöðum, 2. ágúst 1829.

Hjartkæri bezti bróðir!

INNILEGUSTU þakkir fyrir þín ástríku bréf, það fyrsta af 21. júní, það síðara af 20. júlí næstliðna.-

Lofaður veri guð, sem hefur leitt konu þína ennþá einu sinni farsællega gegnum þennan háska og gefið ykkur ennþá ungan son. En ekki varstu nú samt fátækur af börnum áður. En maður verður ætíð að gjöra ráð fyrir vanhöldunum, og þegar lukkan er með, er þetta bezti auðurinn.

Reynsla er að frétta þig alltaf hálfveikan, og mikið líklegt er, að húsakynni þín hjálpi töluvert til. Eg lifi við þá von, að þú munir í einhverju hafa þægilegra, ef þér auðnast að flytja í nýja húsið.

Hér hefur vorið verið þurrt og mikið kalt á nóttunni, en fyrripart júlimánaðar var hér ofboðslega heitt, svo eg, sem þó hvorki er í blóð né mergur, ætlaði að bráðna í sundur. Grasbrestur er hér víða, þó helzt á útengi. En litlu kotatúnin þeirra hérna við sjóinn eru komin í soddan rækt, að þau brestur sjaldan gras. En ekki höfum við samt gott af því, hér er hvert tún snöggt og hart. F iskirí hefur verið í meðallagi. Hér eru komin fyrir víst ein 15 skip, sem tilheyra föstum kaupmönnum, og fyrir utan þau hér um bil átta aðskotadýr, sem hafa farið austur og vestur og eitthvað út í veröldina aftur.

Við lifum rétt við sama. Þó var mágur þinn mikið veikur um lestatímann, en er nú miklu betri. Skömmu fyrir páskana slasaðist hann líka töluvert í hnénu og er ekki jafngóður af því enn. Þó gengur hann óhaltur. Heilsa mín dugir aldrei, en tannpínan fer þó verst með mig. Börnin eru öll frísk og kát. Stína mín var lengi í vor í Hafnarfirði að læra að baldíra hjá bústýru riddara Sívertsens. Hún hefur boðið mér að taka hana af mér oftar og jafnvel báðar um tíma. Gunna mín þykir mér æði ung, þó þessi staður sé álitinn hér góður. - Sýslumaður Sverrissen hefur fótbrotnað nýlega. -- Sekreterinn okkar í Viðey ætlar nú bráðum að giftast fröken Mörthu Stephensen og á þetta að ske austur í Hjálmholti hjá sýslumanni Sveinbjörnsen. -~ Stiftamtm. okkar gamli eignaðist son í vor. En hann deyði aftur til mestu sorgar fyrir foreldrana. - Því er miður, ekki hefur maður minn neina úrfjöður, sem hann álítur að gagni í úrið þitt. Hann hestillir þær aldrei, því hér eru svo fáir, sem eiga úr af þeirri sort. Þar að auki segir hann varla muni hjálpa að hestilla þess háttar fjöður nema verkið sé við hendina. ~ Ekki hef eg ennþá fengið tækifæri til að tala við bókbindaraefnið, en því skal eg ekki gleyma, þegar færi gefst, og eg hef nú beðið Ólaf altsted að hafa hann uppi fyrir mig, þar eg er viss um að hann skilar greinilega til hans. Bágt er ef harðindi koma norðanlands. Þá er eg viss um, að nesjabúarnir hérna lifa engu sældarlífi, því mest allt sitt smjör fá þeir að norðan, og þegar það ekki fæst, verða hér líka harðindi, því sjaldan getur austurlandið töluvert hjálpað. - Grasbrestur og illviðri er að frétta að vestan. -- Listann, sem þú minnist á, legg eg hér inn. - Maður minn biður ástsamlega að heilsa. Guð annist þig, góði bróðir, konu þína og allan þinn blessaðan barnaflokk. Þín af hjarta elskandi systir

Ingíb. Jónsdóttir.


