
<meta-info>Guðríður Magnúsdóttir til Finns Magnússonar</meta-info>
<meta-date>Hruna, 26. september 1847</meta-date>
 Hjartkæri bezti bróðir!

Eg hætti við það hálfgjört að pára þér í sumar, því þó eg pári þér nærri því tóman óþarfa, finnst mér samt mig langi til að pára langtum meira í hvert sinn, þegar eg hætti, sem þó aldrei nenni að pára nokkrum manni línu öðrum en þér. Eg ætlaði að segja þér undan og ofan af búskapnum hjónanna hérna, mér þykir hann ganga það sem af er vonum betur, því flest allt þurfti presturinn til búsins að kaupa, bæði dautt og lifandi, og er þó heimilið í betra lagi birgt af flestum hlutum lifandi og dauðum, nema mér þykir sauðfénaður vera of lítill. Eitthvað varð að verða á hakanum fyrir þeim frumbýling, sem alla hluti þurfti í fyrstu byrjun að afla, sem nauðsyn krafði. Það verður að vera, að hann sé skuldugur svo hundruðum ríXdala skipti, og stendur mér ekki nærri því eins mikill stuggur af því og von væri á af mér, sem svo hefi orðið sveitt og þreytt undir skuldum. Mér sýnist presturinn hér hafa flest það til að bera, sem auðmönnum er tamt. Eg bjóst ekki við öðru af honum, sem barn var settur til lærdóms mennta og hefir alltaf stundað þær síðan, en sjá að hann sæti sífellt við skriftir og lestur. Mér brá því að sjá, að hann hirti sjálfur hvert band og beizli, vægi út sjálfur öll inngjöld og útgjöld og gætti að öllum útiverkum og væri stundum sjálfur við þau. Allt þetta hefir hann fram yfir móðurbróður okkar sáluga, sem eg var hjá, en í því að Vilja hafa heimilið vel birgt af öllu og spara ekkert til þess, vera frábitinn að sýtast í það smáa, en hafa vakandi auga á því stóra, getur enginn sonur verið föður sínum líkari. Í mörgu fleiru finn eg glöggt þeir eru líkir, þó ekki komi ætt þeirra saman fyrri en hjá Nóa. Eg ætla einhverntíma seinna að pára þér það mér til skemmtunar, það er meinlaust gaman. Þú veizt af því eg hefi aldrei fyrri líkt neinum manni við bróður okkar sáluga, eg man alltaf til þess, að eg heyrði það lesið, þegar eg var barn, sem fóstursonur Ísleifs biskups sagði: Svo var Ísleifur fóstri minn allra manna hagastur, allra manna vitrastur, allra manna beztur, og ætíð kemur mér hann í hug þá er eg heyri góðs manns getið. Svo var móðurbróðir okkar sálugi, allra manna geðprúðastur, allra manna vitrastur, allra manna beztur, og ætíð kemur mér hann í hug, þegar eg verð vör við eitthvert afbragð í góðu hjá öðrum mönnum. Svona fór fyrir mér núna, eg ætlaði ekki að para þér annað en um búskaparástandið hérna, eg er þá komin langt út úr vegi. Hér er dável heyjað, og veldur það miklu, að presturinn hefir duglegasta ráðsmann, sem alltaf er með fólkinu. Fólkið er líka allt laglegt verkafólk, þó ráðsmaðurinn beri af öllu hinu. Ellefu manns eru hér heimilisfastir, en af þeim ellefu eru þrír ómagar. Tel eg mig fyrsta af þeim, vegna þess mér er engra framfara von, heldur sjálfsögð til að hrörna ætíð meir og meir. Mér finnst að eg ásamt öðru ósegjanlega góðu, sem guð gefur mér, aldrei fá honum fullþakkað meðan hann gefur mér heilsu og krafta til að gjöra mér eitthvað til skemmtunar, til hvað lítilla nota sem það væri, finnst mér að mig langi til í auðmýkt af hjarta að þakka honum fyrir það. Og oft óska eg mér, að guð sæi mig færa fyrir að fá að deyja áður en eg færi að lifa öðrum til mikilla þyngsla eða mæðu. Annan ómagann ætti eg kannske ekki að telja, það er drengur á þriðja árinu, en foreldrar barnsins vinna fyrir því með trú og dyggð. Þriðji ómaginn er systurdóttir okkar, Ragnhildur frá Meðalfelli, og ílengdist hún hér að nokkru leyti fyrir mína tilstuðlun frá lestum í sumar til lesta að sumri, því Sigríður mín var búin að lofa systur okkar því, að kenna báðum dætrum hennar, áður en hún vissi, að nokkur umbreyting mundi verða á högum sínum. Ragnhildur er góður unglingur, nett og fríðari mikið en foreldrar hennar. Samt er hún lík móður sinni til augnanna, en föður sínum nefsins. Þó hefir guð gefið henni hvorttveggja fegra en foreldrum hennar. Hún er veikt byggð, heilsulítil, og að eðli sínu náttúraðri með að halda fram fegurð sinni en verkum, þó ekki vantaði hana heilsuna. Samt var presturinn svo góður að lofa systur okkar að halda hana annað árið til. Eitt er það af líking milli hans og móðurbróður okkar sáluga. Hjartagæzka hans kemur fram í verkum, en aldrei í orðum. Bágt átti eg, bezti bróðir, þegar systir okkar kom hér. Þá sjaldan eg sé hana, blæða mér allar þær undir, sem mér sviðu, þegar móðir okkar var sótt nauðug til mín frá Oddgeirshólum, og eins þegar hún grátandi óskaði á Meðalfelli, að hún væri komin til mín. Þess slags tilfinningar hafa mest mætt mig um dagana og oft komið mér til að hugsa til þess, sem maðurinn löngu fyrri en eg var til sagði: Hver Vill frelsa mig frá líkama þess dauða.

Fyrirgefðu mér allt breiskleika parið og vertu guði falinn til alls hins bezta af þinni elskandi systur

Guðríði Magnúsdóttur. 
