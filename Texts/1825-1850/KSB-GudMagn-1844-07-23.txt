
<meta-info>Guðríður Magnúsdóttir til Finns Magnússonar</meta-info>
<meta-date>Oddgeirshólum, 23. júlí 1844</meta-date>
 Hjartkæri, góði bróðir!

Þegar eg í gær sendi Sigríði mína að Hjálmholti með seinna bréfið, sem eg skrifaði þér með Bakkaskipinu, bauð Melsteð yngri henni að skrifa með sér, því hann ætlaði í þessari Viku suður, og ætla eg svo mér til skemmtunar og hugarhægðar að pára þér þessar línur. Eg vildi guð gæfi, góði bróðir minn, þú fengir bréfin mín, sem eg páraði þér með Bakkaskipinu, og kvíði eg þó þér leiðist að lesa þau, því þau eru svo löng. Alltaf hefi eg verið róleg, bezti bróðir minn, siðan guð tók Steindór minn sáluga. Samt hafði eg ekki rænu á að gjöra neitt mér til afþreyingar annað en lesa í Mynsters hugleiðingum eða syngja sálma, og lúra á milli í bólinu mínu. Mikið hafði af mér meðan eg fór suður, samt komst eg í sama horfið þegar eg kom heim aftur, þangað til guð minn góður leiddi Sigríði mína heilbrigða heim í faðminn minn aftur. Síðan hefi eg haft rænu á að gjöra það sem fyrir kemur mér til skemmtunar. Samt er það eins og eg megi ekki af henni sjá, svo sem eg áður gat verið ein, og svo sem fólkið, sem nú er í kringum mig, er mér gott og viðfelldið. Þó eg í fyrravetur vissi ekki, hvað það hafði að þýða, sem fyrir mig bar laugardaginn fyrir páska, liggur það opið fyrir augum mínum nú (þegar þessi sorg kom yfir mig í vetur á sama degi, í sama mund á deginum og hitt bar við árið fyrir) - að guð hefir viljað sannfæra mig um, að hér kom engin hending fram, heldur guðs ásett ráð. Það hefir líka orðið mér að dyrmætri hugsvölun. Eg legg hérqinn afskrift af sálmi, sem eg á á þremur sálmabókum, og hverja bókina, sem eg tók að syngja í mér til skemmtunar, varð hann fyrst fyrir mér á þeim öllum, þegar eg lauk þeim upp, og versin þau arna:

Þú meintir kannske mennt og fé mektast hefði þinn ástkære,

í guðs ríki auðugur hann

alla speki vel skilja kann.

Hæstu tign þó hér hefði gist, í himnaríki er betri vist, drottni hefur svo þóknazt það, þinn vilji skal þar hneigjast að.

Ó, drottinn, þú tókst aftur nú eigu þína, sem mér léðir þú, þitt nafn, heilagi herra klár, hæst sé lofað um eilíft ár.

Þetta hvorttveggja vildi mér til, hverri bókinni sem eg lauk upp, eins fyrir páskana og eftir, þó eg ætlaði að finna annað. - Í þessum heimi er nú Didda mín, Sigríður mín, mitt einasta umhugsunarefni. Magnús í Langholti er sá vinur, sem eg þorði og vildi sýna bréfið hans Gísla jóhannessonar. Magnús er mikið vitur og góður maður og reyndur í mótlætisins skóla, þó veröldin viti ekki af því. Hann sagðist þora að fullyrða, að Gísli væri bezti maður, hann hefði haft þess svo mörg merki meðan hefði verið í Hjálmholti. En Magnús er mikið uppáhald kammerráðsins og allra sem þekkja hann. Eg sýndi honum lika það sem eg skrifaði Gísla og lét innan í hjá þér, og vildi hann ekkert úr því draga. Hann sagði hann væri svo vænnar stúlku verður. Eg skyldi senda þér bréfið hans Gísla, en Didda mín vill ekki missa það, því hjá honum einum verður hugur hennar fastur, tryggð hennar er óslítandi þar sem hún tekur henni. Samt bíð eg þig að fá honum ekki bréfið, ef þú heldur hann verði drykkjumaður eða sökkvi sér í gjálífi. Eg vil heldur Didda min deyi ógift en bindi sig við slíkt. Það er hætt einu auganu nema vel fari, þó lakara væri en Didda mín er. En fegin yrði eg, hvað sem eg gæti gjört Gísla til hagnaðar, vegna Steindórs míns sáluga. Sigríður mín biður hjartanlega og auðmjúklega að heilsa þér. Lifðu nú, bezti bróðir minn, í vingan guðs og góðra manna þangað til við samfögnum öll í eilifri dýrð. Það þráir mest þín elskandi systir G. Magnúsdóttir. 
