

7. ág. 1848

- - - Með þessu skipi fékk eg bréf frá syni þínum Finni og Madme Simonsen, 4. og 5. júlí. Bréfið frá Finni var mikið fróðlegt og greindarlega skrifað, eins og von var úr því horni. Hann minnist á blóðbaðið í París, sem jafnað er við Bartholom. nóttina. Um viðlíka blóðbað er talað í Prag. Í Paris voru drepin 10~12000. - Lamartine er kominn í miscredit. (Nu, herre gud! Það er mátulegt fyrir þá sem vilja vera philantroper). Nei, gefðu duglega á kjaft, segir skáldið. Stríðið jakkar við þetta, enginn þorir að hjálpa dönskum, en þeir geta ekki hjálpað sér sjálfir. Svenskra aðstoð við Danmörk mun lenda þar Við, að svenskir eta upp þeirra graut og flesk og fara Svo heim þegar ekkert er til að bíta og brenna. Mikið bágt er að geta ekki hjálpað sjálfum sér! Hoppe í Veile er dáinn. Bróður hans spáir Madme Símonsen hans plássi. Kólera er í Pétursborg. - Gleð þig, að frelsis og þjóðarandinn er lifandi og svo vor á meðal. Daginn eftir Synodus hélt próf. H. Stephensen fund í Rvík og fékk hina og þessa til að sækja hann (við mig nefndi hann það ekki, hann þekkti manninn, að eg er enginn þingmaður). En petition var samin þar að lútandi á þessum fundi, að Ísland mætti, eins og Danmörk, velja sjálft menn á þann svokallaða Ríkisfund. Um meira átti að biðja, nefnil. að Íslandsfulltrúar mættu hafa þing hér um þetta efni, en þá urðu menn ekki ásáttir. Þar eftir fékk eg bréf frá séra Hannesi, hvar í hann með mörgum fögrum orðum vildi prata mig upp til að fá Reykjavík alla til að sækja um tvennt það áminnsta. Bréfinu er eg búinn að svara, en úr hlassastöðunum kemst eg ekki, af því eg vil það ekki.

Til þess að spara mér nokkrar línur, sendi eg þér seðil, sem eg fékk frá magi okkar Hannesi í Reykjavík í gærkvöldi. Þar af fær þú nýjan vott þess, hversu glóandi í andanum við getum verið í þessum kulda. Hvað gerzt hefir í Almannagjá í gær get eg nú ekkert um sagt. - Nú, margir sigla nú af vorum ungu stúdentum. Eg óska að öllum gangi vel, sjálfsagt bærilega. Tveir synir Finsens sál. eru nú að kveðja, hvorugur eiginlega rétt efnilegur, heldur eins og fólk er flest, báðir góðir aftur í enda, en hvorugur hefir þann rétta djöfuldóm, eftir stíl Sæmundar Hólms. jón, sem nauðugur klíndist hér í vist nokkur ár, og eftir það komst í skóla, því hann vildi svo, er einn af þessum siglingarmönnum. Nógar gáfur hefir hann, en er eins og sofandi og langar til einskis, að minnsta kosti ei svo á beri, nema kannske til að syngja, því þar í er hann afbragð. Non omnia possumus omnes. - Ekki veit eg með vissu, hvort landfógetaembættið er liðugt, en mikið er um það talað, líka um þeirra uppáslátt, sem vilja aðskilja byfog. emb. frá landfógedederiet. En væri eg sem Þórður frændi sýslumaður, svo segði eg eins og Grímur Bessason um árið: Sjaldan fer betur þegar breytt er, og beiddi um að eg fengi að halda því sem eg hefði fengið. Því sýslan tapar, eigi administrationin og Kjósarsýsla að leggjast undir landfogederiet. Færi svo, vildi eg heldur vera sýslum. í Strandasýslu en Gullbringusýslu. Og betur væri Þórður hefði aldrei fengið hana.-

Nú, hér var nú á þessu augnabliki forlíkun, sem endaði og byrjaði vel og er nú afstaðin. Gullsmiðurinn gat þó komið með, því að eg sendi honum hestinn minn, en ekki er hann burðugur. Frá amtmanni Grími hefi eg nýlega fengið bréf, og klagar hann mikið yfir árferði þar. En allt jafnar sig. Kirkjubær í Múlasýslu er laus. Presturinn þar er dáinn; hann var líka gamall. Brauðið vildi eg óska að Páll þinn gæti fengið, ef hann ætlar ekki að lifa og deyja með þér. Fell í Mýrdal er líka óveitt. Um það sækja Páll Melsteð og G. Thorarensen og berjast í ákafa, en vist falla ekki báðir. Æ, mér er orðið illa við heiminn, og er samt fastur við hann. Hvað er nú að gera? Því vilja menn ekki hlýðnast Krists lögmáli, sem er svo elskulegt sem nokkuð lögmál getur verið? Já, lögmál, sem gjörir manninn frjálsan, en ekki aldeilis sjálfráðan. Ekki heimtar hann að menn ómaki sig oft til kirkju, ekki að menn gangi í afneitunarfélag, heldur einmitt varist að hugskotið ofþyngist af ofátí og ofdrykkju og sorgum þessarar naeringar. - - _ Þak er að koma á Laugarneshúsið og verður það nokkuð dýrt, því ekki fæst í Laugarnesi svo mikið sem heitt vatn fyrir þá, sem leggja þakið á, svo fram í Rvík verða þeir að sækja, ekki einasta mat, heldur og svo kaffi. En kaffi, það er nú orðið lífsins fyrsta nauðsyn. ~ Ef eg nú fyndi hjá mér bréf, sem eg hefi nýfengið frá Austfjörðum, þá skyldi eg senda þér það. En fyrst það finnst ekki, þá skrifa eg þér það sem eg man úr því. Þar eystra var þing. Hvað er heimurinn nú fyrir utan þing? Það var haldið skömmu eftir sumarmál. Þá var þurrt og hart eins og annarsstaðar, svo fáir komu á fundinn nema prestar. Þeir hugsa sjálfsagt, að þangað eigi að koma, sem um upplýsingu er talað. (Mér liggur nú við að biðja guð að varðveita mig frá upplýsingunni í París og Prag). Nú, prestarnir þinguðu og læknirinn, Gísli Hjálmarsson. Það á að stifta þar þjóðskóla, biðja þing um að lofa þessum skóla að tylla sér niður á Hallormsstað; þar er prestur nú, sem stendur til að sálist bráðum eins og eg, Hjálmar gamli skólabróðir okkar. Þar á skólinn að vera. En bændur og prestar eiga að fundera hann með 20.000 rd. Gísli Hjálmarsson vildi að það væru 50.000 rd. Men herre gud! Þessir 30.000 rd, sem mismunaði, þýða ekkert! Meira veit eg nú ekki í den retning. - Já, hvað skal nú segja um vort athæfi? Ekki get eg lofað guð, hvorki fyrir frelsis anda né þjóðaranda; helzt vil eg biðja, ef mér væri það lagið, að forsjónin vildi unna mér að halda viti meðan eg tóri, og heilsu til að hlæja að heimskunni. Eg er í rauninni ekki hræddur við neitt, sem eg sé, hálfhræddur við sumt sem eg heyri, þangað til útí háskann er komið, þá hræðist eg ekki fjandann sjálfan.

Nú, öllum í Görðum líður Við það venjulega. Biskup er að Visitera í Skaftafellssýslu og er enn ekki aftur kominn. Þegar hann kemur heim, ætlar hann að gifta dóttur sína Sigurði Melsteð. Ejal Værum vér þar! Aber, það þýðir ekkert. Monrad segir, að Sóknarpresturinn geti vígt sina kirkju kauplaust, þegar hún er endurbyggð. Hann þekkir ekki kristinrétt! Novus homo! Æ, lifðu vel.

Þinn A. Helgason.


