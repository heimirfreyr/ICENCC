

Görðum, 7. júlí 1826

Þú ert nú liklega lentur á Stapanum, þó tregt gengi að komast þangað ~ vottur þess, að náttúran vildi ei greiða för þína þangað. - Mánudaginn eftir að þú lagðir úr höfnum, fékk eg þitt kveðjubréf með sýslumanni Finsen, hann fyrri mér og kominn aftur frá kaupstaðarferð. Við fórum þá að líta eftir þér fyrir vestan nesið, og kona mín fór að lesa bænir sínar, ekki svo mikið fyrir þér sem konu þinni, og eg trúi hún segði, að þér mætti vegna vel, hennar og mín vegna. Eg sagði henni, að hún mætti ráða sínum bænum, bað hana einasta sjá til, að ást hennar væri lík assessors, sem þú sagðir einhverntíma, að ekki væri matarást. Svona var eg meinlegur vegna þess, að hún oft hafði sagt þegar brauð og annað var að sendast oss: Ætli mér verði ekki gengið. Lengi sáum við skipið, sem flutti ykkur, og eins var og við hefðum ánægju af því með óánægju að horfa á það.-

Tíðindi eru ekki enn, - herrann á Hólmi fann eg, hann lézt þurrlegur út af því eg hefði farið frá Reykjavíkur kalli og lét jafnvel þau orð falla, að miklir óþokkar mættu þeir allir herrarnir vera, að geta ei haldið ókvalinn sinn prest. Eg anzaði þar til, að þessháttar atburðir væru enginn óþokkaskapar vottur, því það væru til þeir menn, sem flýðu sína eigin sælu. En það merkilegasta í minni Viðeyjar ferð var það, að herrann sýndi mér invitations skjal til að endurfæða Landsuppfræðingarfélagið. Þeir sem nú gerast þess meðlimir, hafa engar aðrar skyldur en koma á fund, eg trúi einu sinni á ári, og segja sina meiningu um nauðsynjar upplysingarinnar. Undir þetta skjal var Egilsen búinn að skrifa, og eftir nokkra umleitun gerði eg það líka, sem eg nú uppá minn máta iðrast eftir. Fáir trúi eg síðan hafi við bætzt. Komi eg á nokkurn þessháttar fund, hefi eg hugsað mér annað hvort að vinna eitthvað til útreksturs eða segja mig úr aftur, nema betur tiltakist. Því vísast er, að þetta document eigi að misbrúkast. Að hafa eftir allt, sem eg heyrði þá um dýrðirnar ytra, er hreinn óþarfi. Svo löng var þessi saga. - --

Það er þó nokkuð gott við það að hafa kunningja langt frá sér, maður skrifar honum því lengri bréf sem hann er lengra burtu, og hefir gaman af því. Eg er ekki friskur nú, í gær lá eg, í dag er eg á ferli og ekki veikur til muna. Einu sinni er eg búinn að embætta á hverri kirkju, aftur mun eg ei stiga í stólinn á Görðum meðan kirkjan er eins og nú er, og það mun hún verða lengst af meðan eg sit uppi; svo hefi eg sótt um leyfi að embætta fyrir Garðasókn Í Bessastaðakirkju þann daginn, sem hún annars standi auð, það geri eg ráð fyrir að fáist, og er ekki meir en skuld sem Garðakirkja á hjá henni, því líka hefir hún, Bessastaðakirkja, og ekki alls fyrir löngu, þurft þessarar þénustusemi nábúans.

Öll sú áhyggja og amstur, sem nú plágar kaupmenn, er ekki í frásögu færandi. Þegar eg spyr þá um prisa, segjast þeir ekki vita þá, þessháttar svör hefi eg ekki heyrt fyrri. Korn segja menn muni verða uppselt snemma á lestum, smér kemur ekki úr sveitinni, þar á móti fiskast hér nóg af þysslingi og nokkuð af ísu.

Nú held eg ekki lengra. Hefðir þú flutt þig vestur á Barðaströnd, þá skyldi eg hafa skrifað á heila örk. Kona min biður að heilsa.


