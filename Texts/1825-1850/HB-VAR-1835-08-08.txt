

Bessastöðum, 8. ágúst 1835.

Hjartkæri bezti bróðir!

INNILEGASTA þakklæti fyrir þitt ástríka bréf með kapt. Paulsen frá Haderslev -~ og var eg þá orðin vonarlítil um að sjá frá þér línu í ár. Það er þó ætíð sönn gleði fyrir mig að frétta þig lífs og heilan, hvað sem öðru líður. Af seðli þessum sér þú að eg lifi, þó heilsa mín sé ætíð tæp, og það verður hún það sem eftir er daganna. Hyski mitt lifir líka, en er, guði sé lof, allt frískara og brattara en eg. ›- Hart er nú í ári, mesta grasleysi, verið það versta, sem eg man, fiskilítið í vor, því aldrei gaf veður til að róa. Þann 23. júlí var ekki hafísinn laus við Norðurland og um það leyti komu þó loksins skip á Eyjafjörð. Flestir eru hræddir við hallæri, en fáir undir það búnir. - Þú hefur víst frétt, að gamli Cansellieraad B[jörn] Stephensen er dauður. Það skeði þann 17. júní eftir 5 daga lasleika. Líka dó sr. Oddsen í vor í maímánuði. Ekki fékk Ulstrup lausn frá embætti, en leyfi að ferðast til Khafnar. Hann fer nú bráðum og ætlar ekki aftur að koma, hvað sem gildir. Sveinbj örnsen tekur nú við hans embætti á meðan. Assessor SV. er nú seztur að í Nesi og hefur keypt það með húsi og öllu saman. - Þó eg væri að lýsa fyrir þér kostum þeim, sem fylgja landfógetaembættinu, var ekki mín meining sú, að hvetja þig til að sækja um það, heldur sú, að gera þig varan við það, sem þó gæti orðið þér að einhverju liði, ef til vildi. Stiftamtmannsembætti fær víst enginn, sem er fæddur á Íslandi. Ekki er eg af þeirri meiningu, að verra sé að vera í Rvík en annars staðar. Þar er þó gott fólk í það heila tekið, þó sumir kunni breyskir að vera, og þar að auki eru margir góðir og göfugir menn búsettir › í nágrenni við Rvík. Staðurinn lítur nú dálítið skár út heldur en þegar þú sást hann seinast. - Gamli Etatsraad Einarsen er nú mikið veikur og hefur nú lifrarveiki tekið sig upp í honum. Menn eru nú hálfhræddir um að hann haldi ekki út. Hann hefur nú einn um sjötugt. Skyldi hann falla frá, þá er þar laust embætti, sem að sönnu er húslaust, tólfhundruð dala laun, en það er hægt og heiðarlegt, og lítil held eg séu útgjöldin, sem því fylgja. -' Ekki her þinn eftirmaður Eyfirðingum gott orð. Hann var ekki vanur að hæla sunnlenzkum sérlega mikið, en nú lætur hann svo sem þeir komist ekki í hálfkvisti við Eyfirðinga í vissum kostum, sem hann nafngreinir. Oft talar hann um leiðindi, þykist hálft um hálft iðrast eftir að norður fór. En hvað er þetta að marka?

Hálfsokka, sem þú mælist að fá, sendi eg með þessum seðli. Sami maður tekur þetta af mér, sem færði þitt bréf í sumar og avisarapakkann. Þetta er kapt. Paulsen frá Haderslev. Ef þér þykir eitthvað að þessum háleistum, láttu mig vita svo eg síðar geti gjört betri skil. F reðfiskinn fær þú líklega með kaupm. Siemsen frá Flensborg, hann kveðst stundum keyra til Middelfart og lofaði mér þá, að fiskurinn skyldi koma til þín með skilum. Gaman er vita hvernig þér líkar fiskurinn. -- Eg játa það, að þú gjörðir feil að fara burt héðan af landi, þetta sá eg strax. En eg vorkenndi þér þó, og það gjörðu líka fleiri en eg, þó þú gjörðir þetta til skaps konu þinni að sækja hurt af útskækli þessum. Fyrir börn þín gat þetta líka orðið hollara. Þó þú nú hafir gjört þetta feil, er óvit að gremjast sjálfum sér svo gífurlega að vera aldrei með glöðu bragði, þegar maður getur ekkert við þetta unnið. Þá er hitt þó skárra að reyna til fá sér þægilegra embætti, og umfram allt að hressa upp hugann. Það játa allir, að þú sért mesti ráðvendnismaður og duglegasti embættismaður. Hver, sem fær þennan vitnisburð og á hann, er vel haldinn. Það hefur þú unnið, að kona þín er líklega ánægðari en þegar að hún var hér, og það er ekki svo lítið. Það veit eg, að býfógetaembætti fylgir margt leiðinlegt arg og þras. En í hvaða stand sem maður kemst er ætíð eitthvað að, sem maður álítur fyrir töluverðan annmarka. Við erum hér ennþá við skólann. Ekki er hér þægilegt eða skemmtilegt að vera vetrartímann og störfin hér við skólahaldið ekki rétt þakklát, því ekki eru allir englar, sem við eigum við að skipta. En þetta fær lítið á mig nú orðið. Vitnisburði okkar hef eg tekið frá lektor og kennurunum og er eg ánægð með hann, sýni hann engum, en geymi hann þó vandlega. -- Sr. Páll er nú kominn í sitt prestakall og lifir sæmilega. F átækur er hann, sem von er. Ferðin var honum kostnaðarsöm. Nú, ekki fékk Arngr. Bjarnason Grímsey. Þar á mót hefur honum nú lukkazt að gifta sig og segja flestir, að hann hafi fengið jafnræði sitt að mannkostum. Þó er hún sögð með öllu viti.

Nú er eg búin að tína allt til, sem eg man, veit líka að margir munu skrifa þér, biskup vor, stiftspr. og fleiri. Maður minn skrifar líka bráðum. Heilsaðu ástsamlega frá mér konu þinni og börnum. Guð veri þér hjálp og huggun óskar þín af hjarta elskandi systir

I. J.

Seinna skrifa eg seðil með Siemsen.


