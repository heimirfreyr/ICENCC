

14. des. 1831

- - - Já, satt er það, gott er að vera fyrir utan prentverks argið, og þó nálægir menn geti ei verið að öllu leyti fyrir utan það, þá er mesti munur á að stríða eminus og comminus. Nú síðan stríðið byrjaði hefi eg fengið margvísleg bréf úr Viðey. og lagt til margt orð við þann gamla, að hann færi nú gætilegar en fyrri, og fullvissaði hann um, að við stiftið mundi þá verða gott að skipta. Og að hingað til hafi allt gengið bærilega má sjá af því, ef satt er, því eg tortrygginn við vissa menn hefi það ekki frá stiftinu, að stiftið skal hafa boðið þeim gamla prentverkið ad dies vitæ, en hann hefir látið sér drumbs um þykja. Svo er félaginu (hérna bókmennta) boðið prentverkið til leigu, en það sem vildi áður láta gefa sér kaup til, gat nú ei verið sjálfu sér svo ólíkt að ganga að þeim kosti. Nú er ekki hægt að segja hvernig fer, þó er líklegt, að fósturson conferensr., Helgi, sem kom inn í sumar sem prentari, taki það til leigu. Þetta gerist nú hér. - - - Öngvar sögur fara af Siggeirs bellicositate, en heldur er hann haldinn gáfaður; en öll von er, þótt þeir ruglist, sem eiga að nema allt í einu, nema þeir séu speciatim til þess skapaðir, og það eru þá ekki nema einstaka menn. Allt er nú friðsamlegt í ríkinu, því prentverks stríðið gengur allt í friðsemi.

Eg hlæ að testamentinu, sem sá dauði ætlaði sér að gera, en þitt testamenti er ekki mikið betra, því hvernig getur þú ætlazt til að eg geti notið þess, maður sköllóttur og eldri (á haustin fellur laufið af trjánum). Augnveikin, sem þú kvartar um, mun vera umgangsveiki, hér hafa sumir kennt á henni, þó enginn eins mikið og Mad. Egilsen, sem enn er hvergi nærri sloppin.

Nú hætti eg þessu masi. Við kona mín kveðjum þig og þína hjartanlega.

Þinn

Á. Helgason.


