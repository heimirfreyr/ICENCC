

Görðum, 5. ágúst 1838

Eg lofaði að skrifa þér rækilegar seinna, þegar eg seinast í Laugarnesi hripaði þér miðakorn, en eg trúi á því ætli að verða dráttur, og er máske helzta orsökin, að eg hefi af engri ferð síðan vitað og veit ekki enn; ætla samt að ríða með þennan seðil í Synodus, sem haldast á þann 10. h. viðvíkjandi síra Jóhanni, og láta hann bíða ferða í höfuðstaðnum. Allt er héðan tíðindalaust. Sumarið er ágætt, afli sæmilegur, höndlun slæm. Heilsufar manna gott yfir höfuð að tala. -- --

Í sumar hefir verið mikið af ferðafólki á Suðurlandi, og amtmaðurinn að norðan kom með til að lífga upp félagið. Þó ætlaðist eg til meira af honum en hann presteraði. Hann hafði líka hasta ferð og tók sra Tómas með sér norður, því þeir eru nú sem einn maður og hafa verið nokkra stund, er líka rak eftir honum. Mér sýnist hann orðinn þreytulegur. Hann var og dasaður eftir nóttina helgu á Bessastöðum. Þó eg sleppi vonum betur hjá heimsóknum af stórmennum, hefi eg samt haft áhyggjur á þessum lestum. Eg var að dimittera Jón Hjörtsson, sem varð að koma undir rannsak skólaráðsins, gáfulítinn mann, en að öðru leyti mikið góðan. Honum gekk fram yfir alla von vel í sinni examine 12. júlí, og er nú víst farinn til, qva dimissus, að umvenda fólki í Hvítársíðunni, ergo í þínu amti. Annað hefir aukið mitt annríki. Þeir herrar ytra (Direct. og Rentukam.) eru að skrifast á um skóla kostinn og skólasakirnar, og Directionin aftur skrifar stiftinu, hvort ekki sé vegur til að combinera við skólann nokkurskonar institut fyrir prestefni, sem ei geta stúderað við háskólann, og hvort skólinn mundi ei betur kominn í Reykjavík heldur en þar sem hann er. Stiftið skrifaði um þetta efni 5 embættismönnum hér í nánd, Sveinbjörnsen, síra Helga, landfysikus, Jónassen og mér. Við gátum ei komið okkur saman í þessari grein. Eg og landfysikus voru á þeirri meiningu, að ekki mundi vert að flytja skólann frá Bessastöðum, hinir þrír héldu hann hvergi betur kominn. Í stiftinu held eg sé líka tvískinnungur. Amtmaðurinn fyrir norðan held eg ekki vilji að skólinn flytjist til Reykjavíkur. Hvað amtm. í Vesturamtinu segir, vita menn hér ekki, sumir halda að hann leiði þetta efni hjá sér. Sé í engan kostnað horft, svo er mögulegt eins vel fari um skólann í Reykjavík og á Bessastöðum, en það kostar nokkuð að organisera hann þar, eftir gjennemgribende og udvidet plan, eins og þeir skrifa stiftamtmaður og biskup. Tíminn segir nú til, bæði hvað úr þessu verður og hvort betur fer en áður, komist skólinn í Rvík. Staðurinn held eg lítið geri að, en hitt meira, hverja kennara skólinn faer. Stiftsins aðgjörðir í þeirri grein tel eg minna verðar heldur en kennendanna aðgjörðir. Það getur ei Öllu meir en haldið hlutunum í réttri stefnu, og er þá vel riðið.

Hvernig lízt þér á það, að Tvede aetlar að sleppa land- og byefógeta embættinu við sýslum. Gunnlögsen með 2000 rd milligjöf? Það fyrst keypta, svo repareraða, landfógeta hús á svo að seljast eða máske brúkast fyrir skólahús, því nú skal það vera óbrúkanlegt fyrir landfógetann, og svo fær sá tilvonandi landfógeti húsaleigu af kóngi, víst 150 rd. Eg vil bjóðast til fyrir 100 rd að búa í Rvík, þó eg eigi hér að gegna prestverkum, og kannske fleiri fengjust fyrir kaup til þess. Gunnlögsen er að byggja sér hús, sem kom nýlega frá Noregi, ætlað sýslum. H. Einarsen, en sem hann ei gat keypt þegar til kom. Ekki skal húsið vera stórt, en kostar innflutt 1500 rd (uden kalk, panel, betrek) með mursten til skorsten. Þetta hús er sett þar sem búið var að tiltaka stað fyrir skólann, og er það ekki annað en skólinn þokast um einn reit upp með læknum hjá Stuðlakoti. - --

Eg aetla að sleppa fréttunum, - annað kemur mér til hugar. Eg á Stellurímur og nokkur kvæði sýslumanns sál. Petersens með hans eigin hendi, sem Guðríður sál. kona landf. jóns Sveinssonar átti. Er ekki mátulegt að gefa þessi kvæði út á prent, og vill ekki Páll þinn annaðhvort takast það á hendur að gefa þau út eða leyfa mér að láta prenta þau? Mér þykja hans ljóðmæli skemmtilegri og í mörgu tilliti merkilegri en annara vorra Skálda. Eg fæ að vita þitt videtur í þessu efni sem fyrst. - Því ertu að ýta Páli til siglingar? Mér sýnist þú leggja of mikið á hættu, ef svo færi það gæti ei vel tekizt, þar til ei þarf meir en það, að heilsan leyfi honum ekki í Höfn að lifa. Eftir því orði, sem af Páli fer, verður hann merkismaður, þó hann ekki sigli, og líklega svo efnugur, að hann verður uppá engan kominn. Annað mál væri það, ef hann vildi sjálfur fara, að greiða þá veg hans eftir kringumstæðum og maklegleikum.

Nú, lögréttan hér syðra ætlaði að lifna við einu sinni í vor, en krælir ekkert á henni. Fjölnir kemur ekki í ár, en því voldugri næsta ár; bréf á parti skýrir frá, hvers von muni vera í næsta hefti. Ekki er í því getið dóms þess, sem mínar prédikanir eiga í vændum, en til er hann orðinn. Sra Tómas var hér suður á nesinu viku tíma eða lengur um lokin í vor, og þá las hann kunningjum sínum það sem honum þótti matarlegt í þessu verki. Nú er sra Tómas norður í landi. Hann er ekki frábitinn ferðalagi. Þeir þurfa líka að koma víða, sem margt vilja leiðrétta. - Þú hefir víst frétt lát Kriegers. Hann skal hafa gefið B. frá Sviðholti, adjunct í Aalborg, 400 rd til að grynna á skuldum hans, og tveimur sínum skrifurum, sem studera í Khöfn, styrk til að ná examini. Hann skilur fallega við Ísland og eins og hann var maðurinn til, - og nú er eg hættur.

Það er satt, D. Scheving sendi mér í vor lofsálrn þér til handa og bað mig láta prenta hann; eg skrifaði honum aftur, að eg vildi ei gera það þér óafvitandi, því eg héldi þér væri ekki um slíkt. Nú sendi eg þér þennan sálm til skoðunar og undir eins annan, sem faðir hans sendi mér með sömu bón. Og segðu það enn eg sendi þér aldrei neitt merkilegt. Adieu.


