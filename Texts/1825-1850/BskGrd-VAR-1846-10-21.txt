

21. Okt. 1846

- - - Þér verður víst skrifað um vora nýju alþingismenn og nýju riddara, um Oddaveitinguna og annað þessháttar. Frá Grími Thomsen fékk eg bréf, skrifað í París 17. sept. Þar ætlar hann að vera árið út og halda svo þaðan um nýársleytið annaðhvort til Róm eða London. Honum þykir nokkuð ólgumikið Parísarlífið og dýrtíð segir hann í borg þeirri. Konráð var kominn heim frá Þýzkalandi, en haldið er hann muni ei flýta sér til embættis síns í Rvík. Líklega fæst einhver til þess eins vitugur maður, þó hann kannske verði ekki eins lærður, því þar skal mikið til.

Af skólanum frétti eg ekkert, nema að margir piltar voru lasnir fyrstu dagana, og var það kennt farva og kalklykt. Allir fengu nú á endanum svefnherbergi í skólanum, og eg held jafnvel meiripart af rúmfötum. - Prentverkið trúi eg fari sér hægt, enda er einn officiantinn nýsálaður, sonur Vigfúsar prests Eyjólfssonar, sem var okkur samtíða í skóla, milli tvítugs og þrítugs. Dyravörður skólans liggur veikur, og kaupmaður Ditlev Thomsen. - --

Biskupi skal vera boðið að búa í Laugarnesi og gjalda eftir sem áður; eftir betra held eg hann hafi vænt. Manuskr. og bækur biskupsins sál. eru keyptar fyrir 1200 rd, og svo gefnir 300 til að koma fyrir þessum bókum í Stiftsbibliotekið. Nú má heita, að ekki sé annað óklárað heldur en álagið á húsið í Laugarnesi. Skiptin kláraði Johnsen áður en hann sigldi, og hefir kannske sent þér afskrift af þeim gjörningi, sem er að eg held compendiös, en víst in forma, og þá er nóg. Eg er líkur þér í því, að eg kæri mig ekki um þetta tímanlega, og hefi enn meiri orsök til þess en þú, svo sem gamall og barnlaus. - --

Eg held kona mín ætli að skrifa systur sinni og bætir upp þennan fátæklega seðil. Adieu.

Þinn

Á. Helgason.


