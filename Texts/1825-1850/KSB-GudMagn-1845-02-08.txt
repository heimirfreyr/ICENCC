
<meta-info>Guðríður Magnúsdóttir til Finns Magnússonar</meta-info>
<meta-date>8. febrúar 1845</meta-date>
  Hjartkæri bezti bróðir!

Ennþá sezt eg við að para þér mér til skemmtunar og gamans. Eftir því sem von er á, líður mér vel. Eg fæ ekki guði fullþakkað fyrir, með hvað vænu fólki eg er, og er það mér því dýrmætari guðs gjöf sem eg áður var orðin angraðri af óráðvendni þess, sem hér var áður, til orða og æðis, svo mér var ekki hættulaust með því að vera. En það fólk, sem hér er nú, er það siðprúðasta til orða og verka, og eftir því er öll þeirra umgengni og aðhjúkrun við mig og Diddu mina góðu. Mér þykir bágast, að þau missa svo féð sitt, bæði úr pestinni og vankanum. En fjölskylda þeirra er svo mikil, að hjá þeim eru 17 manns heimilisfastir, og meira en helmingur af því eru ómagar.

Í sumar sem leið fór Sigríður mín sér til gamans vestur í Kjós til að skoða plássið, sem eg hafði alizt upp á frá barnsaldrinum til fullorðins ára, og til að finna sína góðu föðursystur, Guðrúnu Pálsdóttur. Ferð hennar í Kjósina varð mér að þeirri gleði, að systkinin á Meðalfelli og hún urðu að vinveittum systkinum, um hvað mér þykir mikið vænt. Sárt þykir mér til að vita, að enginn skuli nú til vera af uppvaxandi Ólafs niðjum, sem gangi menntanna veg og læri. Prófastur síra Björn Pálsson á Þingvöllum kom til mín í haust og var hjá mér í þrjár nætur. Hann sagðist hafa heyrt, að þegar skipskaðinn varð á Skerjafirði laugardaginn fyrir páska í vetur, hefði maður úr Reykjavík séð í kiki, að Steindór minn sálugi hefði tvisvar náð skólabróður sínum upp úr sjónum og komið honum með sér upp á kjölinn, en ekki getað haldið honum þar kyrrum hjá sér. Sama sagði mér maður úr Viðey, sem var hjá mér nótt í vetur. Það munu eins dæmi, að nokkur tvítugur piltur hafi skilið eins hetju- og hugpryðislega við heiminn og minn heittelskaði Steindór. Það var samboðið hans tignarlegu sálu og óhvikula, ekta góða hjarta. Prófasturinn hafði heyrt, að sá sem með honum var, hefði ekki verið algáður. Þegar Árni, eldri sonur sira Björns, frétti lát Steindórs míns sáluga, lagðist hann, og bágast er, ef hann verður aldrei jafngóður. Það er ekki að undra, þótt ættmenn hans tregi. Hann er öllum harmdauður, sem til hans þekktu eða jafnvel fréttu.

Mikið er Didda mín hissa á því, að bréfið hennar fór til þín svo, að ekki var skrifaður á það dagurinn. Hún biður þig forláts á því. En samt er það alveg mér að kenna, því eg dró úr henni að skrifa daginn, þegar hún byrjaði að skrifa, eg hugsaði það ekki mundi fara nærri eins fljótt og það fór. En þegar tók blaðið og sló utan um það með minu, mundi eg ekki til, að daginn vantaði, en hún var þá ekki við. Hún vill í smáu og stóru vera svo vönduð og fullkomin sem henni er mögulegt. Ef þú lætur það eftir henni gefa henni leyfi að senda þér ver, annað eins og hún saumaði hjá madömunni, biður hún mig að spyrja þig, hvort hún megi ekki hafa FM og ártalið í urtapottinum. Madaman Vill láta ramma utan um það, sem hún saumaði í vetur, og gler yfir og festa það til prýðis í stofu. Það er fyrst saumað ljósblátt og hvítt borð, á borðinu stendur skál og í skálinni urtapottur. Upp úr pottinum koma sex blómstur, sitt með hverjum lit og lögun. Úr miðjum pottinum kemur tré með miklum blómuðum kransi. Tveir fuglar sitja sinn á hvorum borðsenda með laufa kvisti í nefinu. Mikil og saklaus barnagleði yrði það Diddu minni, ef þér Væri það engin mótgjörð, að hún sendi þér af því líkinguna. Hún biður mikið ástsamlega að heilsa þér. Það er vist, hennar blíða hjarta elskar þig með hreinni barnaást. Elsku bróðir minn bezti, fyrirgefðu mér bréfin, sem eg er að para. Þetta blað hefi eg nú párað mér til afþreytingar. Þó guð gefi mér þá indælustu huggun í Diddu minni, getur ekki missir minn skilið við hugann. Og vertu nú blessaður biður systir þin

G. Magnúsdóttir. 
