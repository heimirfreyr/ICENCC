

Görðum, 27. sept. 1828

-- - - Við erum að búast við málaferlum í prentverkssökinni hérna, og heyrt hefi eg, að mér muni verða stefnt til að vitna um M. St. Eg fylgi þeirri gl. reglu: Verið eigi forhugsaðir fyrir því, sem þér skuluð tala, yðar skal gefast það á sömu stundu.

Seinast eg vissi til var bikarinn algjörður, nema það vantaði að gylla hann. Á morgun, um leið og eg embætta á Bessastöðum, skal eg herja hann út, og sé hann ógylltur, gef eg gullsmiðnum absentiam a templo, til þess hann geti klárað þetta starf.

Vel er það gert að þú minnist á nafna minn, einkum þegar það er svo hugnaðarlegt sem framfarir og fríðkun; einkum dáist konan mín að því, hvað snemma hann hafi tekið tönn. Hún segir efnilegustu börn taki tönn missiris gömul. Þar á mót dáist hún ekkert að tannfénu. Þó er hún ekki viðlátin í þetta sinn að bæta það upp. Væri eg nær, svo hefði eg bætt um gráu hænuna með gráu lambi, sem hér er heimagangur og eltir mig út og inn jafnvel í kirkjuna. Það er þó ekki vel þokkað hjá kvenfólkinu.

Páll bróðir gullsmiðsins er orðinn eftirmaður sra Sveins í Grímsey. Sra Magnús, kallaður hinn græni, er drukknaður nyrðra nokkuð hraparlega með hesti í lítilli á. Hann hafði trauðlega óskert vit og hafði ei með prestskap eða líf að gera.

Þarna má eg nú hætta, því greifans för má ei hindrast. Hann

er annars nú nokkuð veikur á fótum, sem eg eigna of miklum góðgerðum af enu andlega tagi. _ --

Hjálmholtið er selt fyrir 2100 rd og kvíeldi að auki. Sveinbjörnssen og gullsmiður skiptu þvi milli sín. Aðra jörð hefir gullsmiður keypt í ár fyrir 900 rd. Adieu.


