

29. febr. 1836

Okkur hefir heimsótt, elskulegi vinur, æði mikil sorg, og þó fleiri en okkur, eg held alla, sem þekktu rétt Finsen okkar, sem sálaðist þann 24.  m. Hver sem þekkti hann frá því hann var barn, veit bezt hvað gott hjarta hann hafði að geyma, því á yngri árunum leynir það sér ekki. - Það er nú gert ráð fyrir að pósturinn, þegar hann kemur frá þér, gangi strax vestur aftur og láti þig vita, hvað skeð er, til þess þú getir gert þá publik ráðstöfun sem þér sýnist. Annars má eg segja, að Krieger ætlaðist til í sygdoms eða dödstilfælde, að Sveinbjörnsen tæki við; þó það sé nokkuð anomaliskt hvað lyklana að kassanum áhrærir.- Eg tala ekki meira hér um.

Til mín er ekki komið nema 1. ark af þeim nýja Sunnanpósti. Eg berst nú við hann einn, því það fauk í mig við Sveinbjörnsen, er áður var góður aðstoðamaður, fyrir dylgjurnar í nóvembernúmerinu til Kriegers og Magnússens. Eg legg hér með nr. 1 til nafna míns fyrir 1836. Meira ætla eg nú ekki að skrifa. Það er nú allt svo sem á reiki vort ráð. - Ekkja Finsens sál. ól son, sem heitir Finnur, 5 dögum áður en faðirinn dó, og liggur nú á sæng. Hún finnur þó eins og allir huggun, en hún gengur að mér sýnist næst örvæntingu. Hún segir, að nú geti ekki verra fyrir sig komið. Og verið þið nú sæl.

Þinn

Á. Helgason.


