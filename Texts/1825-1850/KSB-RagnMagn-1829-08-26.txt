
<meta-info>Ragnhildur Magnúsdóttir til Finns Magnússonar</meta-info>
<meta-date>Meðalfelli, 26. ágúst 1829</meta-date>
 Elskulegi góði bróðir!

Hjartanlega þakka eg þér alla þína staðföstu bróðurdyggð og velgjörðir við mig og mína, hvar með eg tel tilskrif og sendingar í sumar, sem komu mér mikið vel eins og vant er, - og þó ei síður en fyrri, því nú er þó bætt við hjá mér, eins og maðurinn minn er búinn að skrifa þér, tveimur dálitlum dætrum, sem þurfa utan á sig sitthvað, hvar til mér hefir oft að gagni komið það sem eg hefi frá þér fengið. Eg þarf ekki vera margorð um ástand okkar, því minn hjartkæri maður er búinn að skrifa þér það markverðasta, og þar til bað eg H. Einarsson að segja þér af högum okkar, eftir því sem honum kom þá fyrir sjónir, þegar hann var hjá okkur. Mikilsverð sýnist flestum sumargjöf okkar í Ragnheiði og Ragnhildi, og ekki er eg heldur á móti því, en eg er svo hrædd um, að það sé svo vandfarið með  vænu gripi, að eg sé önganveginn í standi til að meðhöndla þær svo vel sem skyldi. En fyrst guði þóknaðist að gefa okkur þær, svo líka vona eg hann opni þeim veg, svo þær geti orðið þægileg eign fyrir okkur, og þá líka sjálfum sér og öðrum til nota, og þá þættist eg mikill maður gæti eg uppalið þær ásamt drengjum mínum, svo að þau yrðu ekki til byrði af ómennsku eða mæðu af ósiðum. En þó þau ekki kæmust hátt í heiminum (sem svo er kallað), það finnst mér eg ekki mundi syrgja. Já, já, nógur er nú tími til að hugsa og því heldur að tala um þetta. En af því þú átt við blaðinu að taka, svo læt eg á það sem mér hugfellst, þar eg bæði veit þú virðir allt á betra veg og ert ánægður með að lesa hverja heimsku, sem eg para þér.

Nú ætla eg að segja þér það sem mest á ríður um hagi okkar, sem er, að síðan guð gaf okkur þessa dýrmætu sumargjöf, svo hefir hann og svo gefið mér eina þá beztu heilsu, sem eg get eftir vænzt, því ekki varð eg vör við neitt af samdráttum þeim, sem í sex ár voru að vaxa hjá mér innvortis, hverjir eg held allir hafi sprungið í vetur, eins og eg skrifaði þér með póstskipinu. Það var sérleg guðs handleiðsla. En þó eg hafi nú ekki kunnað mér læti með minn heilbrigða kropp, þá hefir mér þó fundizt að öðru leyti sumarið (þó heldur vorið) mér leiðinlegt, því mitt hjartkæra hálfa hjarta (maðurinn minn) hefir varla nokkurn dag til enda tekið á heilum sér, hvað mér hefir að nokkru leyti orðið eins þungbært og leiðinlegt eins og þó eg liði sjálf. Eg vildi þú vildir gjöra svo vel og bera hann fram fyrir einhvern góðan lækninn, ef eg fæ hann til að skrifa lýsingu veikleikans á blað, svo vil eg biðja [þig] gjöra svo vel og útvega okkur sýnishorn af, ef sérleg meðul verða tilskrifuð. Þetta bið eg um, því hann vil eg síður missa en bæði börn og auðæfi. Því þó hann sé svo heilsulitill, sem hann í raun og veru hefir verið síðan við komum saman, svo finnst mér, að bæði barna og fjármuna minna velferð ásamt minni unaðsemd í lífinu sé allt byggt á honum. _ Nú sé eg, að bréfið er farið að lengjast, en þó á eg eftir að tala um okkar góðu móður. Hún er (guði sé lof) ennþá lifandi og við góða heilsu, eftir sem eg get Vitað. Tvisvar í sumar hefir hún fengið kast af slögum með sömu aðferð og afleiðingum og við skrifuðum þér í vetur, en þó tók hún sig fyrri aftur eftir það síðasta en hin, svo bæði mig og aðra furðar á því. En þó býst eg svo daglega við, að þetta kunni þá og þá kalla hana burtu, að við þorum aldrei að hún sé ein í baðstofunni heldur en nafna min, og oftast gætum við að henni á nóttunni þegar við vöknum. Samt er mögulegt, að hún lifi marga yngri. Ekki hefir hún nú meiri hugsun um að láta skila til þín kveðju sinni heldur en litlu systkinin, en þó ætla eg að skrifa hér hennar ástarkveðju til þín og konu þinnar. - Ekki má eg svo pára þér, að ei fylgi bón með. Eg gat ekki á lestunum komizt i kaupstaðinn mér til gamans, eins og eg er vön, því þá lá maðurinn minn. En mér er sagt, að í Reykjavík og Hafnarfirði sé ekki eina dokku að fá af gulum silkitvinna, og því vil eg biðja þig, ef þú getur gjört svo vel og útvegað mér eitt lóð, að senda mér það með póstskipinu. Nú fer mér svo skammarlega, að ei get látið nema eina sokka fylgja bréfinu, aðrir eru á prjónunum, þó skömm sé frá að segja, að þeir gátu ei orðið samferða. Nú ætla eg að hætta þessu rugli, en bið þig alúðlega forláta og skila ástarkveðju minni til þinnar góðu konu. Lifðu ásamt henni svo sæll og ánægður sem eg get bezt beðið og guð vill unna. Eg finnst þinnar margreyndu bróðurdyggðar af hjarta

elskandi systir

Ragnh. Magnúsdóttir. 
