

Bessastöðum, 31. júlí 1842.

Hjartkæri bezti bróðir!

EG samfagna þér, að þú ert kominn í þína fyrri heiðarlegu stöðu og það með bærilegum kjörum. En vel er það satt, að sá þarf mikinn mal, sem margan fæðir hal.

Hér næst tjái eg þér mitt alúðar þakklæti fyrir bæði bréfin. Rétt hefur þú í því, að eg fer nauðug frá Bessast., en kannske að okkar kosti verði svo þröngvað, að við verðum að fara. En hér verðum við að vera næsta ár. Ekki er nú farið að byggja skólann, ekki svo mikið sem leggja grundvöllinn, og menn halda að byggingin verði ekki búin svo í verði flutt haustið 1843, og þó það yrði, sést það ekki fyrr en í ótíma.

Eg gjöri ráð fyrir ef eg lifi að sjá þig að sumri, ef það er satt að samkoma eigi að verða í Rvík. Þá veizt þú greinilegar en nú um þína hagi, og eg veit þá líka betur um mína hagi. Mér sýnist allt nú sem stendur í mikilli óvissu. Sagt er, að bújörð þín sé byggð duglegum mönnum. Bær þar hrörlegur og betrekk á íveruhúsinu mikið skemmt. Nafnkenndir hafa dáið prestur sr. Þorlákur kunningi okkar og kaupmaður Jens Benediktsson. Komst hann ekki lengra en í Vestmannaeyjar.

Höndlan hefur verið sæmileg, þó erfiðari en í fyrra fyrir landsmenn, því nauðsynjavörur hafa verið dýrari, en íslenzkar vörur verið verr teknar, en allur óþarfi er að lækka í verði. Timburhlaðningar Norðmanna eru boðnar upp, og varla má kalla að meira fáist fyrir þær en helmingur. Fiskirí hefur heldur mislukkazt, en grasvöxtur er í meðallagi, en nú lítur hörmulega út með nýtingu. Ekkert hefur frétzt að norðan, því póstur er ekki kominn. - Böggull á að fylgja með sokkum. Verið getur þeir séu of háir. Þeir voru búnir þegar eg fékk bréfið, sem eg átti að fá með póstskipi. -- Gr [ímurL sem á ári hverju hefur fengið á fimmta hundrað dali, skrifar nú föður sínum, að hann sé kominn [í] sex hundruð dala skuld. Hefur Etatsraad Magnússen gengið í borgun fyrir 300. Hefur maður minn tekið peningalán, því Magnússen krafði, og sendir honum M. þessa peninga. Skraddarareikning upp á hundrað og tuttugu dali betalar hann líka til Knudsens gróssera, eitthvað til úrmakara Mohr, 60 dali til Eggerts Briem. Hér af flýtur þá, að maður minn ekki getur sent Gr. peninga í ár. Bj óðum við honum forsorgun hjá okkur, og skal hann í engu hjá mér gjalda sinnar breytni. En að hetala skuldir hans og kasta svo út til hans einum fjórum. fimm hundruð dölum, það getum við ekki nema að eyðileggja okkur, og þvílíkar hjárænur erum við þó ekki. Cr. segist hafa lögvisi fyrir varaskeifu, og það mun satt, og allur hans lestur og lærdómur hefur enga stefnu. Hvað hans aðfarir hafa angrað mig, um það fer eg nú engum orðum. - Fyrirgefðu að eg svo lengi hef mætt þig með þessari markleysu. Drottinn minn annist þig og þína. - Þín af hjarta elskandi systir

I. J.


