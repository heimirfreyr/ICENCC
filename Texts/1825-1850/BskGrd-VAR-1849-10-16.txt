

Görðum, 16. okt. 1849.

Sýslumaður Melsteð hefir gert mér orð, að hann skuli taka af mér bréf til þín, ef eg vilji, og hér um bil látið mig vita, nær hann muni fara vestur, nl. um næstkomandi helgi. Líklega tefur hann, fyrir utan konu og börn, póstskipskoman, sem nú er strax vænt eftir, af því það kom svo snemma í fyrra, nl. þann 17.  m. Eg vonast eftir að þú hafir fengið bréf frá mér [með] manni þeim, sem færði son þinn Steingrím til skólans, en það á eg minni framsýni að þakka, sem sendi það í tíma inneftir, því ekki fékk eg bréfið frá þér, sem með honum kom, fyrri en ferðin var hjá farin. Fyrir bréfið þakka eg þér ástsamlega, sömuleiðis fyrir það, hvað skilvíslega þú komst bréfi mínu áleiðis að Staðarfelli, hvar uppá eg er nú búinn að fá svar, og í þess trausti fer ég nú að selja Gufunesið, þó eg í því tilliti sé í nokkurskonar kreppu, því mig langar til að þjóna tveimur herrum, nl. þeirri ekkju, sem hefir beðið mig að selja, og þeirri, sem býr á Gufunesi; en eg veit, að trúmennska við þá, sem hefir beðið mig að selja, er minn eiginlegi herra í þessu efni. Eg læt nú Gufunesið falt, sé við því tekið eins og er, með kirkju og öllu saman álagslaust, fyrir 800 rd, og kalla eg ekki óbillegt verð, einkum þar eg hefi bak við eyrað að slá af heilu eða 1/2 hundraði, ef á liggur. Þú heldur eg áliti ekki galla á jörðu sé á henni kirkja. Kannske þú hugsir eg sé ekki dálitið verslegur? jú, eg tel það mikinn galla, en ekki kenni eg vorri trú um það, sem ætlaðist til, að hvorki skyldi biðja í Jerúsalems musteri né á Gargimfjalli, heldur í anda og sannleika, og bara Við værum kristilegir, svo þyrftum við hvorki sýslumann né amtmann né kóng, og engan embættismann nema prest og hreppstjóra, prestinn til að skíra og jarða, og geti hann eitthvað hjálpað til að kenna fólki kristilegan þenkingarhátt; en hreppstjóra til að sjá um sveitanna bjargræði og um þá nauðstöddu. En eg hætti nú að filosófera.

Allir lifa hér bærilega. Veðráttan er góð, flestir heilbrigðir, og einkum við í Görðum. Nokkur börn yngri og eldri, að 10. ári, hraflast hér af, þó meira eystra. - Þann 6. október var haldin hátíð í skólanum í minning kóngsins fæðingardags. Þar voru drukknar 3 skálir (eg held i chocolade), kóngsins, Íslands og rektors, og sungið fyrir skálum með nýjum sálmi, orktum af þeim nýjari og betri skáldum; mér geðjast samt ei þessi sálmur.- Eg nenni nú ekki að blaðra meir í þetta sinn, en skila héðan beztu kveðjum til þín og þinna.


