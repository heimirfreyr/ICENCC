
<meta-info>Guðríður Magnúsdóttir til Finns Magnússonar</meta-info>
<meta-date>22. júlí 1845</meta-date>
 Hjartkæri góði bróðir! Eg kann ekki við að para þér ekkert með Bakkaskipinu, þó eg sé búin að rífa upp bréfið, sem eg ætlaði að láta fara með Egilsen, og bæta Bakkaskipsbréfinu þar við. Þó eg Væri búin að pára þar út heila örk, gleymdi eg samt að segja þér það að gamni mínu, að jón jónsson, sem vildi trúlofast Sigríði minni í fyrra sumar, mun nú vera búinn að fá veð í jómfrú Ólöfu Björnsdóttur Gunnlaugsen í Sviðholti. Við Sigríður mín hugsum, að hann mundi eiga þar ekki ógreiða aðgöngu, ef hann færi því á flot, því það var reynt til að fylgja hans máli í fyrra við okkur mæðgur. Víst munu gáfur hans vera makafáar og lærdómur hans þeim samboðinn, og eg held siðferðið gott. En svo var Sigríði nauðugt að trúlofast jóni, að hún álítur, að drottinn hafi haft sína tilstilli í því, að bréfið hans Gísla komst í okkar hendur í fyrrasumar, því annars heldur hún að hún hefði aldrei haft styrk til að gjöra það á móti ráðum madömunnar að hrinda því boði frá sér. Á hvítasunnu í sumar kom hér karlinn, kunningi þinn gamall, Magnús, sem var á Leirum, með son sinn Ólaf, sem hefir verið Skrifari í Hjálmholti síðan Gisli jóhannesson sigldi, en á að vígjast í sumar eitthvað austur (eg trúi að Krossi í Landeyjum) í þessar erindagjörðir til Sigríðar minnar. Þeir feðgar fengu ekki svo mikið sem að sjá hana, því siður að tala við hana nokkurt orð, svo karlskepnan kenndi mér um allan mótganginn og óviljann. Eg bað hann að taka það ekki Öðruvísi en að ekki væri ennþá sá tími kominn, sem drottinn sæi þénanlegast til að skipta högum hennar (ef þeir ættu að skiptast), því eg segði honum satt, hún gæti ekki fengið sig til að játa bón hans. Biddu guð ásamt okkur að greiða veg hennar til gæfu og sannrar farsældar hér og síðar. Þess sama biður guð þinna vegna þig elskandi systir þín

Guðríður Magnúsdóttir. 
