

3. nóv. 1840

Ekki verður nein mynd á því þó eg nú pári þér miða, því hér er nú eins og svo oft enginn friður vegna póstskips anstalta og hreppstjórnar umsvifa Viðvíkjandi bæði reikningum og fólkstali. Fréttirnar utanlands frá snerti eg ekki, þær eru litlar og miklar eftir því sem það er tekið. Miklu fréttirnar koma víst prentaðar til þín eins og allra annara. Skólapiltum er sent töluvert af upplaginu til sölu og eitt exempl. gratis hverjum þeirra, það kalla eg að leggja í lágina fyrir landsmanni, og má segja hér um, að það sé hvorttveggja, að vorum fulltrúa fór óhönduglega að mæta Íslands vegna í Roskilde, enda er það ei falið undir kærleikans kápu og þykir mér líklegt, að þó Johnson gæti fengið stiftamtmanns embættið, yrði honum hér ekki vært. En menn ætla hann þó ekki nálægt þeim vegi. - En sem sagt, eg sleppi útlenzku fréttunum.-

Eftir lítið tal við biskupinn réðst það af, að Finnur litli varð hér; helzt var það þess vegna, að mér heyrðist sem hann sjálfur væri ekki fús til að fara í skólann, þá eg undir rós talaði að því, að eg skyldi nú koma honum þangað, en ekki efast eg um, að hann hefði betra af því að vera þar en hér. En því lakara er fyrir hann þangað að fara, sem það dregst lengur. Annars get eg sagt þér þá gleðifregn um Finn litla, að hann hefir afstaðið einhverja veiki, sem leit eins út og sú veiki, sem hér gekk í fyrra og var kölluð bóla. Ekki lá hann nema 3 daga og var veikur rúmlega viku. Bólur komu út víða um kroppinn, en hvergi held eg ör sjáist þegar frá líður. Hann hefir nú verið á ferli 3 daga og læzt vera óbilugur, eg hélt honum líka einn dag í rúminu fram yfir hans vilja og, sem hann sagði, mátt, af hræðslu fyrir relapsus. Að þetta hafi nokkuð hindrað stúderingar, þó ei hefði verið annað, má nærri geta. Hann hefir og kvartað um augnaVeíki, sem eg held fylgi þessum bólukvilla, og ætlast því til batni bráðum. Hann er nú að skrifa bréf sín vestur, og þar eftir setjumst við betur að en áður.

Syðra er allt tíðindalaust, nema þú kallir það tíðindi, að Sveinbjörnsen giftist hastarlega Kirstine Knudsen um daginn, og vissi enginn þess von fyrri en þau voru orðin hjón. En eftir að það fréttist kom ferð á alla Jerúsalem, svo hún gekk, sigldi og reið út að Nesi til að gratulera og þiggja veitingar fyrir ómakið, jafnvel menn af Álftanesi hafa farið þangað sama erindis, ekki eg samt. En því hefi eg lofað, að fari dr. Scheving, skuli eg vera með, 0: fái eg að vita af hans ferð. Þetta rugl verður þú að virða vel, og vertu svo sæll.

Þinn

Á. Helgason.


