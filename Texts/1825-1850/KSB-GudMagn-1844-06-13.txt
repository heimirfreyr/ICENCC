
<meta-info>Guðríður Magnúsdóttir til Finns Magnússonar</meta-info>
<meta-date>Oddgeirshólum, 13. júní 1844</meta-date>
 



Hjartkæri, bezti bróðir!

Eg pára þessar línur með Eyrarbakkaskipi og veit ekki af ferðinni fyrri en Ögmundur minn ætlar á stað. Eg verð því að bera mig að skrifa þér seinna, því mikið liggur nú á hjarta mínu, sem eg þarf að hella út í bróðurbarminn þinn, og Vildi eg fegin geta komið því með skipherranum, sem orðinn var vinur Steindórs míns sáluga, tók af honum ætíð bréfin okkar til þín og var margbúinn að bjóða honum og biðja hann að sigla með sér til Hafnar. Guð hjálpi mér, með harmatárum er eg nú að pára þér, æ, því fylgir einhver undarlegur sætleiki að geta hellt þeim út, þau eru svo róleg. En þau tímabilin eru þyngri, þegar maður getur ekki grátið. Það er víst, að eg skil ekki, hvers vegna að guð gaf mér styrk til að halda fram lærdómi Steindórs míns sáluga í gegnum talsverðan skort, fátækt, háð og spott af sumum, en láðskap af öðrum og megnan óvilja föður hans, fyrst ekki átti að verða sérlegir gagnsmunir af því í þessu lífi. Ekki heldur hvers vegna að guð lét mig svo oft sjá, að hann leiddi hann algjört að dauðans dyrum og kippti honum þaðan aftur fyrir svo stutta lífdaga. En eg skil, hvers vegna mér er skipað að lifa upp á trú og von, og það á eg að láta mér duga. Og það er víst, að eg bið nú guð af hjarta að hjálpa mér til að bera þessa sorg, það eftir er daganna, svo honum líki við mig. Þegar eg í huganum var að kvíða fyrir að sjá hann í seinasta sinni, þegar hann ætlaði að sigla, gladdist eg eins mikið af tilhugsuninni, þegar hans fagra mynd kæmi þér fyrir sjónir, hans frægilegi vöxtur og netta limalag, hans tignarlega og karlmannlega yfirbragð með þeirri fögru andlitsmynd og augunum hans Steindórs sáluga Finnssonar, í gegnum hver sálarinnar eðli lýstu því bezta hjarta og djúpsærri skynsemi. Mínar móðurlegu tilfinningar blandast ekki við þessa lýsingu, guð hafði gefið mér soninn til svona. En og svo börnin manns eru lánsfé drottins, og það er mín aðalhuggun, sem eg bið guð um að láta aldrei hjá mér veiklast, að hjá honum komi fram við mig barnarétturinn, og á meðan maður veit sig að vera í vingan hans, það er nóg.

Sigríður mín biður mikið ástsamlega og auðmjúklega að heilsa þér. Hún er að skoða andlitsmyndina þína á Félagsritunum og segist ekkert hafa séð, sem sér hafi þótt eins fallegt. Hún biður þig auðmjúklega leyfis að mega skrifa þér til. Eg hefi sagt henni, að henni væri það óhætt leyfislaust, en hennar auðmjúka og hógværa hugarfar getur ekki komið sér til þess leyfislaust. Það er sannarlega guð elskandi manneskja með stilltu og blíðu hjarta. Eg verð svo fegin að láta börnin mín til annarra, svo það sjáist, hvernig guð hefir gefið mér þau. Eg hefi séð bréfin madömunnar í Sviðholti til annarra, og segir hún, að það sé stúlka með afbragðs gáfum og einstakri stillingu. Þetta hefir undarlega borizt mér austan úr Rangárvallasýslu, hérna úr sýslunni, og við hvern sem hún talar er sama að heyra. Árni á Stóraármóti sagði mér það væri fagurt að heyra annan eins vitnisburð og madaman gæfi henni Sigríði, af annarri eins konu. Mikið heldur það fólk allt af Sigríði minni, og Árni er lögverjari hennar, og verið getur, að það vildi helzt, að hjá henni væri þeirra vinfastur. En hugur Sigríðar minnar er annarsstaðar fastur, þó það sé þeirri stillingu og skynsemi samsvara, sem henni er eiginleg. En yfirráðin yfir öllum hennar orðum og verkum hefir elskan til guðs. En tryggð hennar getur ekki tekið enda, þar sem hún tekur henni. Um þetta ætla eg að skrifa þér seinna og senda þér bréfið, sem bróður hennar sáluga var skrifað frá skólabróður hans frá Regentse. Mikið hefir Sigríður mín lært hjá madömunni í vetur, og ekkert hefi eg séð eins fallegt, hvorki eftir Guðrúnu sálugu Skúladóttur né Rannveigu sálugu föðursystur okkar, eins og það sem madaman hefir látið Sigríði mína gera, og sama segja aðrir, sem sjá það. Og öngva stúlku segist hún hafa tekið, sem hún hafi eins lítið þurft að hjálpa til. Hún Vill fá hana til sín aftur og kenna henni alveg allt, sem hún kann sjálf, en eg get nú ekki héðan af misst frá mér Sigríði nema svo sem mánaðartima í einu, og það þó einungis af því, að eg vil hennar fullkomnum sem mesta. - Eg legg hér inn bréfin þrjú, sem eg páraði í vor við fyrstu sorgarfréttina, til mad. S. minnar og prófastsins á Þingvöllum. Við finnumst öll á feginsdegi, þangað til gleðji guð okkur öll með sjálfum sér. Þín heittelskandi systir

Guðríður Magnúsdóttir. 
