

4. nóv. 1845

Að póstskipið hafi komið í dag í Reykjavík og maður að vestan eftir bréfum, sem vestur eiga að fara, frétti eg nú í rökkrinu; frá Magnússen kom bréf til þín, innlagt til min, og það sendi eg strax á morgun inneftir til að ná í vestanmanninn, og svo þykir mér tómlegt að skrifa þér ekki nokkrar línur með, þó þær verði efnislausar. Sra Helgi verður biskup, eins og sjálfsagt var, með 2000 rd launum og fri bolig í Laugarnesi; enginn skrifar mér fréttir, þar gerist ytra lítið sögulegt að líkindum. Finnur þinn skrifar mér, að nú sé heilsa sín orðin góð og þakkar það ferð sinni hingað í sumar. Það var blessaður ávöxtur ferðarinnar.

Hér og í Laugarnesi liður allt bærilega. Hekla er enn að ólmast, og suður yfir fjallið hefir komið ákenning af hennar veitingum. Veðrátta er hér góð, þó farin nú að gjörast hryðjusöm. Eg man nú ekki meir að skrifa og veit ekkert að skrifa, ekki svo mikið nær minn endurlausnardagur kemur, hvort nú strax eða ekki fyrri en í sumar, mér er hartnær hið sama, því eg hefi æfinlega vit á að ætla mér af. Og vertu nú sæll.


