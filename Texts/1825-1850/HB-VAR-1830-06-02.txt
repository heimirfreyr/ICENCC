

Bessastöðum, 2. júní 1830.

Hjartkæri bezti bróðir!

Nú leggur Halldór Kröjer af stað norður til þín. Hann er nú heiðarlega útskrifaður. Hann er hér haldinn kostagripur, ráðsettur og þagmáll, heilsugóður og líklega þolinn til að erfiða. Hann hafði áður gjört ráð fyrir að vera hjá oss til lesta, en nú vill hann endilega fara, væntanlega til að venjast við dálítið áður en Kristján fer.

Eg hef verið ófrísk nokkra daga af kvefi. Maður minn er heldur ekki frískur. Hér er nú verið gott og flest öll skip komin og margir spekúlantar, og er mælt, að kaupmenn liti hornauga til þeirra. Fiskirí er hér gott og hefur verið í vetur. Eg hef nú eignazt fisk í mesta lagi. Þann sjötta apríl gjörði hér ofsaveður af landnorðri. Fórust þá 8 bátar og eitt skip frá Reykjavík og í grennd við hana. Þar urðu níu ekkjur fyrir utan gamlar ekkjur, sem misstu syni sína og ellistoð. Þessum aumingjum hefur verið töluvert hjálpað, svo líklega líða þær ekki nauð fyrst um sinn. Til allra frétta vísa eg hjá Kröj er. -- Heilsaðu innilega frá mér konu þinni og börnum. Guð gefi þér heilbrigði, ánægju og langa lífdaga. Þín af hjarta elskandi systir

I. J.

Maður minn biður ástsamlega að heilsa. Misvirtu ekki, hvað illa er skrifað hjá mér. Hægri hendin mín er orðin svo óstyrk og ónýt, að mér er orðið ómögulegt að skrifa læsilega. Vöðvinn er að mestu dreginn úr þumalfingrinum.


