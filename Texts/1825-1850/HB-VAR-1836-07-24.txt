

Bessastöðum, 24. júlí 1836.

Minn bezti bróðir! Í FLUGHASTI þessum get eg einungis látið þig vita, að eg er enn á lífi og að eg hef fengið frá þér hálft annað bréf, sem eg hér með þakka þér innilega ásamt mikið kærkomnum hring. Þó að mesti prjálhugur sé nú horfinn, verður allt yfrið kært frá þinni hendi.

Etatsraad Einarsen fór veg allrar veraldar í gærkvöldi eftir langvinna áningu. Hans embætti er allt svo laust. Kost og galla þess þekkir þú, en það munu flestir kalla, að það sé hægt og heiðarlegt. Þetta er allt það eg get sagt um það. Sv[einbjörnsen] sækir víst, en nú eru menn æði mikið farnir að hafa horn í síðu hans. Hvað af því hann á skilið, veit eg ekki, þó eg óttist fyrir, að hann varla sé svo sem bæði þú og eg höfum ætlað hann að vera. -« Gamli Jón Vídalín dó líka í vor. Lát fleiri merkismanna man eg nú ekki nema presta, sem þú ekkert þekkir, og þegi eg nú um þá. Annan júlí giftast báðar stúlkur mínar og finnst mér nú heldur tómlegt. Líka er eg hrædd um, að ungt verði ungra ráð, en bætir þó, að eg nú ekki hef þekkt betri unga menn en þessa, sem þær hafa eignazt. Á[smundur] Johnsen fékk skömmu áður Odda prestakall, svo þangað er Guðrún mín komin. M[arkús] Johnsen hefur fengið Stóra-Núp í Árnessýslu, og þangað er Kristín mín komin. Þetta er ofur lítið brauð, en svo þægilegt sem það getur verið og liggur í beztu sveit. Að búa þær báðar út hefur nú heldur verið um svig, án þess að selja jörð eða nokkuð annað, því allt er nú æði dýrt. -- Veðurátta er nú hagstæðari en í fyrra og lítuf ekki ólíklega út, að dálítið réttist við aftur. Krieger er kominn og þótti það flestum betur, einkanlega þegar Finsen var fallinn frá. - Þínu góða bréfi ætla eg að svara bráðum rækilega. Eg er ónýt til alls núna. Lifðu vel, elskaði bróðir. Drottinn veri þín aðstoð óskar þín af hjarta elskandi systir

I.J.

Heilsaðu ástsamlega konu þinni og börnum.


