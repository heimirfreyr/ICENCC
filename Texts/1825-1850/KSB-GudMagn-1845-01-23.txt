
<meta-info>Guðríður Magnúsdóttir til Finns Magnússonar</meta-info>
<meta-date>Oddgeirshólurn, 23. jan. 1845</meta-date>
 Hjartkæri, góði bróðir!

Ástsamlega og hjartanlega þakka eg elskulega bréfið þitt með póstduggunni, af hverju eg sé þú ætlar að gjöra okkur þá vel-gjörð að útvega okkur töflu yfir Steindór minn sáluga, og þykir mér mikið vænt um. Það einasta vildi eg assessorinn hefði getað selt það sem fram kom af því sem til var eftir hann, svo það gæti gengið til borgunar töflunni. En því sem mér var skipt af peningunum, sem fyrir jörðina komu, var assessorinn búinn að koma á rentu, og þó assessorinn gjörði það í beztu meiningu, hefði eg samt heldur viljað það hefði verið laust, bæði vegna þess, að justitiarius Sveinbjörnsen stendur fyrir skuldskeytingunni (en öll Viðskipti við hann hafa orðið bæði mér og mínum til mæðu, skaða og rýrðar) og langaði mig ekki til að byrja á þeim viðskiptum aftur, og líka af því eg hugsaði hitt, sem til var eftir hann, mundi ekki duga fyrir töflunni, því þó það væri lítið, sem hann átti til, kom þó ekki allt til skila af því litla, hvar á meðal var hringurinn föðurbróður okkar sáluga, Eggerts Ólafssonar, sem eg einu sinni bað þig að eiga, en þú sendir mér aftur. Hann var að sönnu það vigtugasta, sem mig vantaði úr uppskriftinni. Samt vantaði mig fleira, sem eg vissi að til var, svo sem reiðfrakki, sem eg keypti nýjan fyrir 7 spesiur, kvæðabók Eggerts sáluga í gylltu bindi, og jóns sáluga Þorlákssonar, og þó nokkuð meira. Eg nefndi hringinn við assessorinn, og vildi hann eitthvað fara að skerast i það, en eg bað hann lengstra orða að gjöra það ekki. Mér fannst skólabræður hans eiga annað af mér skilið, sem allir treguðu hann eins og bezta bróður, nema frændi hans Þorvaldur Böðvarsson. Mér fannst lika eg vera búin að missa meira, þar sem eg var búin að missa hann, og var sárfrábitin að minnast á þetta. Til að bera missi Steindórs mins sáluga samkvæmt guðs vilja, bið eg minn góða guð daglega og oft á degi og nóttu að hjálpa mér og styrkja mig, og mér finnst hann í mörgu heyra þær mínar bænir. Eg hefi Sigríði mina, 18 ára gamlan ungling, fyrir augunum, sem eins mikið elskaði hann og eg, en ber þó sinn harm með hugprýði. Hún er nú búin að skrifa þér til, og eru það allt sjálfrar hennar þankar, sem hún skrifar þér, og ekki heldur hefi ég fært þá fyrir hana í stilinn. En það sem hún hefir lært að skrifa, hefir hún lært síðan hún missti föður sinn. Áður lenti iðja hennar í fjósaverkunum, smalamennsku, hestasækningu, forar og vatns burði á sjálfri sér og Öllu slíku asni. Hún fann eftir hann hálfarkar blað, sem voru skrifaðar á vísur með kasthönd, og hirti hún blaðið og á það enn og er alltaf að bera sig að laga betur og betur eftir því stafagjörðina, og segist ætla að fara bera við fljótaskrift, ef hún geti komizt á að skrifa eins fallega kasthöndina eins og á vísunum sé, sem hann faðir sinn hafi skrifað. En ekkert var til blaðið eftir hann með fljótaskrift handa henni að reyna til að mynda eftir. Bróðir hennar sálugi var búinn að kenna henni að skilja dönsku og að reikna eftir fjórum fyrstu reglunum. Ekki getur hún losað huga sinn við Gísla Jóhannesson og frábitin er hún að lofast nokkrum manni, hvort sem hann ætti að sér meira eða minna, meðan hún hefir ekki fengið fullkomna vissu fyrir, að hann sé henni afhuga eða búinn að festa sig annarri unnustu. Hún segist svo biðja guð að losa sinn huga við hann, vilji guð ekki láta hann verða sitt hlutskipti, að hún segist vita, hvað sem ábjátaði fyrir sér, mundi hún sem hans ektakona hafa meiri styrk að bera það en með nokkrum öðrum. Mig langar til að senda þér bréfið, sem hann skrifaði bróður hennar sáluga í sumar, en hún vill ekki missa það frá sér. Hann sagðist mundi koma suður í sumar, en það hefir hann gefið frá sér, þegar hann frétti lát vinar síns, því kannske hugurinn hafi þá við þá sorgarfregn meira bilað. - -- Svo segir hún hann hafi siglt héðan frá landi, að sér hafi ekki komið þessi þanki í hug, og undirrót hans sé, hvað hann hafi verið bróður sínum góður. Samt hafi það ekki grafið um sig, fyrri en hún sá bréf Gísla til bróður síns í sumar. Síðan segist hún öngvum lofast meðan hún viti ekki annað en hann vilji sig. Eg fly því til þín (því ekki er nú til annarra að flýja af mönnum) að biðja þig að útvega mér vissu frá honum um þetta, sem þú getur ekki, nema þú fáir honum annaðhvort bréfið mitt til hans, sem eg legg hér inn. En kannske hann sé kominn til vinar síns, Steindórs míns sáluga, og þá þarf ekki að fást um þetta. Í sumar hafði hann siglt aftur, og var þó ekki kominn til Hafnar, þegar póstskipið fór. En ef hann er þar ytra, finnst mér ekki viðunandi óvissan um þetta. Bezti, elsku bróðir, gjörðu nú fyrir mig það sem sýnist bezt fara. Börnin mín hafa verið mitt aðalumhugsunarefni, og enn eru þau það. Þó þau séu það nú sitt uppá hvorn máta, þá samt skilur hvorugt þeirra nótt eða dag við huga minn.

Mikið er Sigríður mín óánægð með böndin, sem hún sendir þér. Hún er að gjöra ráð fyrir að láta þau ekki fara. Hún fékk ekki uppdráttinn fyrri en skammdegið og kuldinn var kominn, og fölnaði svo liturinn af andardrættinum hennar, því hann verður allur að hélu hérna í loftinu okkar í kuldanum á veturnar, því ekki verður lagt í óninn þegar hann er á norðan, því slær Öllu með mesta kófi ofaní hann aftur, vegna þess strompurinn verður ekki hafður svo hár, að hann hafi við klettunum. Þykir mér kuldinn bágastur vegna þess eg sé hann skaðar heilsu hennar. Ekki vantar það, að við megum leggja í óninn þegar við viljum, ef okkur gæti komið það að notum fyrir klettunum, Annað angrið, sem hún hefir af böndunum, orakast af svarta saumgarninu, það er svo illa unnið, þó það sé frá dönskum. Það fer illa á því þar sem hólarnir eru, en skín í hvíta tvistinn um bláþræðina. Hana langar til að mega senda þér annað eins sessuver og hún saumaði í vor, eg hefi ekkert séð eins fallegt og það er. Sá saumur er líka algjört íslenzkur, og á því eru engin feil, sízt svo stór sem á böndunum. Hana langar til hún mætti þjóna þér og stunda þig, ef þú yrðir svo gamall þú þyrftir þess með, og á öngvum manni var hún við mig eins títt töluð, þegar hún var barn, og þér. Því furðar mig ekki á því, þó hún sé angruð af því að sjá svo mörg feil eftir sig á þessari (að öðru leyti svo saklausu) barnarælni hennar. Fyrirgefðu mér nú, hjarta bezti bróðir minn, allt ljóta, langa og leiðinlega párið mitt. Ekki er til að hugsa fyrri en í hinu lifinu við þig að tala öðruvísi en með að para. Vertu í tíma og eilífð blessaður og ástúðlegast kvaddur af þinni elskandi systur

Guðríði Magnúsdóttur.

E.s. Didda mín segist hafa séð sessur hjá dönskum í soffastól. 
