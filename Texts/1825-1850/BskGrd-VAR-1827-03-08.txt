

Görðum, 8. marz 1827

Þinn legáti með alla spektina kom hér í gærkvöldi. Nú er eg að láta vitja hnappsins, er eg hugsa að verði á reiðum höndum, að minnsta kosti hefi eg séð nokkuð af honum í smíði. Eg er nýbúinn að skrifa þér með skruddunum lektors (rétt nýlega) og vísa eg þínum sendiboða þar til í Reykjavík.

Ekki sneiddi bliðviðrið í febrúar hjá Görðum, þá var og róið héðan nokkra daga um það leyti og fekkst 140 til hlutar bezt, en ekki verða menn varir við hákarlinn (þessi fiskur var feitur). Nú er veður orðið heldur en ekki frekjulegt, svo auk þess að hrollur er í mér af kulda, þá skelf eg í hvert sinn sem eg hugsa til byljanna niður af Snæfellsjökli. Póstskipið held eg guð taki á Reykjavíkurhöfn, fari þessu fram. Menn eru farnir að ganga og ríða beint frá Skildinganesi yfir Skerjafjörð, og þar sem aldrei skal koma ís, n.l. í Hafnarfirði, sjást nú býsna stórar spangir. Eldiviðarekla er nú svo mikil, að Thomsen í Reykjavík hitar stofu sína með því að kveikja í spíritus, og þegar kaupmenn eiga svona erfitt að fá eldivið, þá má nærri geta hvernig öðrum muni reiða af; þeir eru þó yfir oss boðnir. Á nesinu hérna er sama eldiviðarekla og á hinu nesinu; eg er að gera ráð fyrir að hlaupa í kirkjuna; lektor hefir svo sótt um, að hún megi niður leggjast til að sleppa hjá álagi hvort sem er. En fái hann það, hvar á eg svo að geyma netin og annað þessháttar? - --

Fréttir hérna syðra gerast nú ekki, allt í kyrrð og ró við yfirréttinn. Stiftið ætlar að ári að láta halda fæðingarhátíð kóngsins við skólann og árlega úr því. Það á að ske næsta sunnudag eftir hans fæðingardag, að endaðri guðsþjónustu. Réttirnir þar eiga að vera 1. Programa á latínu. 2. Oratiuncula alicujus discipulorum. 3. Oratio lectoris. Hvort þar með á að vera söngur, veit eg ekki, en það veit eg, að menn hafa ekki til latínusálma nema þennan: jam moesta _ og Arma virumque cano - og veit eg þá ei, hvort það á við efnið. - Stiftamtm. er búinn að koma stiftsbibliotekinu í ordu, lánar nú út bækur mót 5 rbd pant og brúkar þessa peninga til bibliot. útgifta under den forudsætning, að altíð munu einhverjir til verða að lána bækur, og fölgel, altíð verða margir seðlar in deposito stiftunarinnar. - _ _

Þú gerir ei ráð fyrir ferðum í milli vor þar til í sumar, það þykir mér hart. Eg verð samt til vara að komast á hitt blaðið og drepa á þjófasögu austur í Flóa. Þar komu til bónda á náttarþeli 2 eða 3 skinnklæddir menn og með grímum, bundu bónda á höndum og fótum og fyrir hans augu. Sama gerðu þeir hans fáa hyski, 7 vetra barni inclus. Svo beiddu þeir bónda segja til sinna skildinga, því hann ætti að deyja. Þegar það var gert, bað hann um líf, nei, - ergo frest til að lesa faðir vor - nei, þú hefir lesið hana í kvöld, og þar með er hér enginn guð á ferð. En segðu til meiri peninga. - Þá verðið þið að lofa mér upp í heygarð. - Nei. Þá var ráðgast um að brenna allt inni. Öðrum leizt nóg aðgjört, og eftir þetta fóru hinir skinnklæddu í burt aftur, en skildu allt eftir bundið. - Nú fréttist búið sé með amtsleyfi að setja tvo grunaða fyrir þetta tiltæki í járn og annar geymist á Ármóti, hinn hjá sýslumanni. Þeir eru nefndir Sigurður Gottsvinnsson og Jón Geirmundsson. Það er upp fundið, að hvorugur var heima hjá sér þá nótt, sem verkið var unnið, báðir komu heim daginn eftir votir. Skór af öðrum fannst við þann rænda bæ, sem passaði fætinum, og járn tvenn, slegin fram með sama hamri sem járnteinar, er fundust í hans smiðju, og einmitt með hamri, sem hann vildi dylja, en fannst þó hjá honum. Um hinn er vitnað af einu vitni, að hann hafi falað mann til þessa verks, en ei fengið, og hótað drápi, ef hann segði frá.

Þú sér af þessu, að víðar er syndgað en í Húnavatnssýsla, og ekki er gott að eiga mikið af peningum. Því þar sem hræið er etc.

Nú er orðið svo hart á drykkjarvöru hér, að menn eru farnir að leggja sér til munns Flensborgarbrennivín. Bara þú værir nær, þá skyldi eg senda kútinn þinn.-

Hana nú, þarna kemur hnappurinn, en ekki gat eg fengið reikninginn fyrir smíðið, einasta segir innlagt blað til vigtar. Þetta gerir gullsmiður mér oft, svo margur á um sárt að binda við hann. Á að gizka mun hnappurinn kosta 3 spec., þó þar um seinna, ef eg get fengið að vita það. - Með hjartanlegri kveðju minni er eg

þinn

Á. Helgason.

Þarna kemur reikningurinn fyrir hnappinn in sua forma, sem sýnir hvað eg er nærgætinn. Eg er nú að messa og hefi því ekki langt, - fékk fjölda fólks úr Reykjavík, því brúin er góð, og þó var mitt hús ekki fullt. Adieu.

Staddur á Bessast. 11. marz 1827.


