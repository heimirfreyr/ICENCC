
<meta-info>Ragnhildur Magnúsdóttir til Finns Magnússonar</meta-info>
<meta-date>[10. ág. 1831, á sérstöku blaði.]</meta-date>
 Á þessu blaði læt eg þig sjá ásigkomulag móður minnar sálugu. Þegar eg og minn sæli maður fluttum frá Þingvöllum og hingað að Meðalfelli árið 1822, þá var hún við sitt vanalega stillta og blíðlynda dagfar, hverju hún að nokkru leyti hélt til síns dauðadags. En strax og við vorum hingað komin, fannst mér eins og hún tæki nokkurri umbreytingu, því mér fundust sansar hennar fara á eitthvert reik. Þó bar lítið á því á millum, því altíð var stillingin söm. Þetta fór nokkuð í vöxt á ári hverju þangað til 1829. Eitt kvöld seint í janúar sýndist sem hún liði í öngvit, og upp úr því fékk hún mörg slög, hvert á eftir öðru, og kom svo ekki til síns venjulega tilstands fyrr en eftir nokkur dægur, hver eð varð að vaka hjá henni, því þá sýndist sem hún gæfi lítið um, hvað um hana leið. Þessu fylgdi þá svefnleysi og nokkurskonar galinskapur, henni óvenjuleg kæti og nokkuð byrstari orð til þeirra, sem í kringum hana voru. Síðan datt hún í djúpan svefn, svo varð að vekja hana bæði til að borða og drekka og þess, er hún við þurfti. Eftir þetta komst hún furðanlega til síns fyrra tilstands. Svo liðu nokkrar vikur þar til líkt yfirféll aftur og aftur, en tíminn lengdist nokkuð á milli kastanna, svo það varð seinast rétt misseri frá því síðasta og þar til það kom önnur umbreyting. Hún var svo, að um kvöld fékk hún þyngsli fyrir brjóstið, svo að hún gekk upp og niður, þó hún ekkert hreyfði sig. Þetta leið frá að lítilli stundu, svo við gátum afklætt hana, og hún gat borðað eða drukkið eins og hún var vön og síðan sofið rótt og vel um nóttina, og um morguninn klætt sig með tilhjálp, og svo gat hún setið uppi og haldið á ullarhári eins og vant var. Þetta gekk svona í hálfa aðra viku, að þyngslaköstin merktust öðru hverju, helzt á kvöldin. En eitt var eftirtakanlegt, að við þessa umbreyting skerptust sansarnir, svo að hún bæði þekkti okkur mikið betur en áður, vissi hvað tímum leið og talaði um alla hluti með mikið meiri greind en áður og eins og hún hefði meiri skemmtun af því en fyrr. Af þessu imyndaði eg mér, að skammt mundi til endadægurs hennar. En ekki merkti eg, að hún hugsaði það sjálf fremur en vant var, því sjaldan kom það í tali hennar, að hún hugsaði þar um, um þessi hennar deyfðar ár. Um nóttina milli þess 15. og 16. marz vaknaði eg nálægt miðnætti, heyrði þá ekki neitt til móður minnar, svo eg fór að hlusta til. Hún svaf þá svo vært og hægt. En á meðan eg sat uppi að láta Finn minn drekka, sem hjá mér sefur, þá vaknar móðir min, sezt upp og getur sjálf lokið sér af með það sem henni þá lá á, lagðist útaf aftur, breiddi ofan á sig. En þegar hún var lögzt út af, komu ógnar þyngsli og örðugur andardráttur, svo hún gat varla gegnt mér. Eg vakti strax stúlku, er hjá mér sefur, til að kveikja, því eg vissi, hvar þetta mundi lenda, og þá ljósið kom, sá eg hún hafði rænu, en átti bágt með að tala, því þá við vildum annaðhvort bjóða henni að drekka, strjúka brjóstið eða bera á það, ýtti hún heldur frá sér, en talaði ekkert, nema hún sagði stundum: svona. Svo áleit eg hana rænulausa úr því dagur ljómaði, og svo hjarði hún til dagseturs þess 16. marz, þá hvíldi guð hana eftir sitt langa og lofsverða líf. Þann 29. marz var hún jarðsett hér að Meðalfelli. Útförin var öngvan veginn svo sem henni heyrði, en kringumstæður mínar leyfðu mér ei meira. Líkmenn að henni valdi eg til að vera þá, sem bæði höfðu sýnt mér og henni mörg elskuleg atlot og eru í öllu Sómamenn. Það voru bræðurnir Loftur á Hálsi, Þorsteinn í Laxanesi, Guðlaugur á Hurðarbaki, Pétur í Eyjum, Magnús Kortsson og Þorlákur á Bakka. Prestinn minn, síra Sigurð, mátti eg láta syngja hana til moldar. Hann gjörði það svo sem hann gat bezt, karlinn, og þá átti eg að láta mér lynda það. Stiftprófasturinn gat ekki komið. Eitt þótti mér að, sem eg gat þó ei við gjört, eg gat ei látið grafa rétt nærri gröf föður míns, því hann var grafinn hér innan kirkju. En að forlagi móður minnar hafði Þórður karlinn borið í kirkjutóftina og gjört þar hól, sem mér sýndist ófært um vetrartíma að ná upp. Svo lét eg taka gröf hennar á kórbaki, á hlið við hennar fjögur börn, Birnir tveir, Þóra og Eggert, og hjá þeim Eggert minn, Ólafur og Magnús, og við hans hlið faðir þeirra, minn hjartkærí maður, svo þessi sjö börn hvíla þar á milli þeirra í einum reit. Guð veit, hvort við bætumst þar við fleiri. - Að gamni mínu hefi eg párað á þetta blað, hvernig þetta gekk til. Þú hefir þar af þér til minnis það sem þú vilt, en hitt bíð eg þig að gefa eldinum.

Gullsmiðurinn hjálpaði mér um skjöld á kistu móður minnar, en á hann bað eg stiftprófastinn að semja nokkur orð, og þau legg eg hér innan í. Gjörðu við þau hvað þér gott þykir. Ætíð sæll. 
