
<meta-info>Ragnhildur Magnúsdóttir til Finns Magnússonar</meta-info>
<meta-date>Meðalfelli, 19. ágúst 1844</meta-date>
 - - - Ekki veit eg hvað eg á nú til að tína að pára þér í fréttum, því hér ber ekkert til. Engin fullorðin manneskja hefir hér í sókn dáið síðan fyrir jól, en barn fæðist nærri því hvar sem nokkur líklegheit eru til þess, svo nokkuð bætist fyrir mannfallið í fyrra. Svona gengur upp og niður í heiminum. Ekki var lengi að koma snögglegt skarð í ættlegg okkar á laugardaginn fyrir páska í vor, þar sem frænda okkar Steindóri var burtu kippt fyrir óvænt atvik. Mikil guðs gjöf er það, að systir okkar fékk undarlegan styrk til að taka móti því tilfelli, eg bjóst við að það mundi taka upp á hennar krafta meir en eg held að fram sé komið, og svona ganga sumir hlutir á móti ímyndun manna, svo oft má sjá, ef eftir er tekið, hvað lítið maður veit, sem líka betur fer. -- Nú hefi eg einn hlut að segja þér, sem ekki hefir komið fyrir fyrri, og er það þá þetta, að Páli minum hefir svo fallið vel í geð að sjá silfursmíðis konstina, að hann er einráður í að vilja hætta á í herrans nafni að sigla til að fá framför í þeirri list. Nú er mér sönn ánægja að vilja hjálpa til með orðunum (því efnin vantar) að einhver vegur gæti opnazt honum til gæfu, og hefi eg þá ei til annarra að leita en til þín. Því vil eg nú innilega biðja þig hafa tilsjón með og útveg til að sjá honum út hentugan samastað, hvar hann gæti notið þægilegra framfara og uppá skemmstan tíma sem mögulegt væri. Eg held hann hafi af guði gefna marga góða hæfilegleika til eins og annars, en veikbyggða heilsu til stritvinnu, svo mér finnst að skyldan bjóða mér að vilja óska þess, sem honum yrði náttúrlegast, og er það þá smíðalistin. Því bið eg þig sem margreyndan góðan bróður að ganga mér og honum í föður stað og lofa honum að koma til þín í þessum tilgangi, ef þér sýnast ekki fárlegar ófærur í því, og lofa mér með póstskipi í haust að vita, hvers við megum vænta, ef guð lofar okkur öllum að lifa. Von er þér rísi hugur við þessari stóru bón, því ekki er uppá neitt að ætla, þar sem eg á hlutinn að. En blessan drottins er það sem húsið byggir í öllum efnum. Eg hætti nú við þetta í þetta sinn og treysti þér til hins bezta. Eg læt þessu blaði fylgja þrennar sokkamyndir, sem eg vildi þér gæti orðið að liði. Forláttu bæði blaðið og þá, og vertu af mér og börnum mínum kærlegast kvaddur og guði á hendur falinn um aldur og ævi. Eg er

þinnar bróðurdyggðar af hjarta elskandi systir

Ragnh. Magnúsdóttir. 
