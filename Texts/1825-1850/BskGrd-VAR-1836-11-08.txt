

Görðum, 8. nóv. 1836

- - - Með þessu blaði fer líklega Sunnanpósturinn fyrir október, sá fyrir þennan mánuð getur ei orðið nógu snemma búinn til þess; eg er líka að bíða eftir að fá frá þér það sem þú vildir láta prenta, en með komandi árs byrjun er ætlan mín að hætta við þetta blað; eg Vil ei gefa út peninga til þess, sem ekki er til meiri uppbyggingar en þessháttar ritgjörð getur verið. En kaupendur fækka sem von er í þessu ári, og þar að auki svo er eg hræddur um, að það liggi í landi hjá oss [að] grípa fljótt við flestu, en halda ekki eins vel út. Rétt ráðleggur þú. Að anza ekki krítiker þaggar þær bezt niður, því líklegt er enginn geti lengi deilt við sjálfan sig. Þó held eg Sunnanp. endi með hugleiðingu frá Sveinbjörnsen um réttritun Fjölnis, sem er nokkuð pípruð, og veit eg að eg muni njóta þess, að eg veiti henni móttöku í blaðið. - --

Það væri gaman að sjá þinn comment yfir Gröndals kvæði; enga upplýsing getur sra Þorvaldur látið mig fá viðvíkjandi Grasa Gvendí, sra Brynjólfs hefi eg ekki leitað, en eg er hræddur um að hann sé því efni ókunnugur. Gröndal fór ekki í hámæli, nema við einstaka menn, með það sem hann orti.

Eg get ekki skrifað þér allt það, sem hingað barst inn í vor um viðskilnað Skafta, sem líklegast hefir verið ósatt. En það kann eg ekki við, að tveir landar hans, sem með honum voru, yfirgáfu hann áður en sök hans á pólitiekammerinu var til lykta leidd, og það einir þeir mestu garpar. Það gat þó ekki gert þeim tjón að bíða hans og vita hvað þar gerðist. En hver rær og slær með sínu lagi. - _ _

Nú hefi eg þá fengið bréf frá þér, sem eg bjóst við, og sé eg að þú hefir verið í meiri önn en í haust. Vandaverk hefir þú fengið biskupnum, að útvega þér skrifara, því þú ert Víst vandlátur eftir þann sem nú hefir þú. Eftir útliti að dæma skyldi eg vísa þér á Magnús, son sra Gísla í Hítarnesi, en eg þekki hann að engu og engan af skólapiltum, en það veit eg, að sá tón hefir verið meðal þeirra, að ekki sé verri þrældómur til en skrifara stétt, og allir vilja forða sér þrældómi og ekki hvað sízt á þessari frelsis öld. Sýslum. Gunnlögsen hefir bóndason ólærðan fyrir skrifara, og það er oeconomiskt, en hætt er við þessháttar menn skrifi rangt. Líklega má margan fá, en að fá hentugan er tvísýnna. Þú getur gert þá góða með tímanum. Sunnanp. fyrir október er ekki til mín kominn, bið eg svo Hannes að senda þér hann frá Reykjavík. Peningar þínir fara með þessum seðli, 75 rd silfurs. Ekki hefi eg samt talið þá, eins og þú sér. Og nú adieu.

Þinn

Á. Helgason.


