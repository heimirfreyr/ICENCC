
<meta-info>Gísli Hjálmarsson til sr. Friðriks Eggerz</meta-info>
<meta-date>Kaupmannahöfn, 3. október 1836</meta-date>
 S. T. Herra pastor!

Yðar kæra tilskrif af 21. ág.  á. þakka eg yður alúðlegast. Eg get ei annað sagt en að eg hef aldrei fyrirorðið mig meira við nokkuð í langan tíma en þegar eg las bréf yðar góðu foreldra og yðar til mín, því svo góð bréf og svoddan gjafir var svo langt frá að eg hefði nokkuð verðskuldað, að meiri hefði verið von, að mér finnst, að ykkur hefði lítið til fundizt bréfanna, sem voru bæði stirð og einfaldleg eins og höfundur þeirra. En hitt annað vil eg ei um tala, það var beinlínis skylda, og við Vitum hvað ritningin segir að oss hæfi að segja þegar vér höfum gjört hana. Eg talaði við Róðumeistara Benediktsen um það þér nefnið í bréfi yðar, og kvað hann bróður sinn ei hafa nefnt það, enda skrifaði hann honum fyrst með Thorlaciusar skipi. Bréf mitt til yðar verður þetta sinn ærið rýrt, því þær fréttir, sem eg hafði, hef eg í stuttu máli ritað föður yðar og vísa yður þar til þeirra. - Af Hafnarlífinu hér gæti eg sagt yður ýmsa anekdoter ef nennti því, en varla mundi það verða af þeim fallegu. Í stuttu máli gengur lífið hér útá að lifa þægilega og eyða miklu, glansa í gulli og góðklæðum, þóknast þeim sem menn ætla, að þeir geti haft gagn af, og vinna lítið. Sjálfsagt eru margar undantekningar frá þessari reglu, þó hún sé hin almennasta. Þeir sem hafa fjársjóðu opinberra stiftana brúka þá og komast síðan í fangelsi eða strjúka burt úr landi þegar upp komast svikin. Aðrir búa til falska bankoseðla og verður oft hált þar á. Einn gaf í sumar svefndrykk gömlum karli hér í borginni, sem var ekta eyniskur philosoph, Tönder að nafni, gjörði hann það til að stela peningum hans. En sem hinn vaknaði meðan dóninn var að rísla í peningunum, sem voru yfir 16000 rd., og byrjaði að hrópa Tyv! réðist hann að honum og kyrkti i greipum sinum, sveipaði svo í teppi og flúði á burt, en læsti værelsinu. Fannst líkið þar fjórum dögum seinna, af því mönnum þótti slæm lykt í næstu værelsum. Sá sem verkið framdi bar sig þaðan af klaufalega að, ferðaðist. hann til Lybekk og var þar höndum tekinn og fluttur hingað og á nú að líða syndagjöldin. - Fyrir 5 dögum snyðaði einn, sem menn ei enn vita hver var, vexellera hér í bænum fyrir 6000 rd., lézt hann vera franskur, talaði frönsku, hafði mikla svarta knebels og bakkenbarta og hélt ei minna en þrjá þénara, eina nótt sem hann bjó í einhverjum stásslegasta gestgjafara garði hér í  Svona eru nú sýnishornin af Kaupmannahafnarlífinu. Er það ekki dæilegt?

Þetta skrifa eg yður sem appendices við bréf föður yðar, einasta til að fylla eitthvað upp auðnuna á blaðinu. Bið eg yður svo mörgum sinnum vel að virða hastlínur þessar og óska yður af alhuga allrar farsældar og blessunar.

Yðar skb.

G. Hjálmarsson. 
