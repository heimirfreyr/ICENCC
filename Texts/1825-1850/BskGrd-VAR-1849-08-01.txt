

1. ágúst. Já, ekki varð mikið úr þessari bæn. Commissarius kom 29. næstl. m. um kvöldið. Daginn eftir kom hann á þingið og gjörðist það þá róstusamt. Það var sá seinasti þingdagur, hefði hann ekki komið. Í gær var aftur þingað, því stiftamtm. stakk uppá því í fyrra dag, þegar sá hvernig ætlaði að fara, að fresta þingi í fyrra dag. Í gær fór allt friðsamlega, og þingið er lengt til 10. ágúst, ef þörf gjörist. Annars er ekki annað merkilegt komið með Melsteð heldur en frumvarp um kosningar til þjóðfundarins, og veit eg það með vissu, að ei mun verða annað við það gjört en rifið niður og kóngur beðinn að brúka heldur frumvarp, sem kemur frá þinginu, þó það í sumum greinum kunni að hafa galla. - Þú spurðir mig einhverntíma í bréfi í vor, hvernig mér litist nú á heiminn, og er það hvorttveggja, að eg mun ekki hafa svarað því, enda veit eg ekki hvernig eg á að svara; en það held eg hann hafi verið öðruvísi í mínu ungdæmi, eða eg öðruvísi. Kannske eg hafi þá minna þekkt til hans en nú! Því liklega mun hann sjálfum sér líkur, þegar á allt er litið.

Melsteð fer vestur seint í þessum mánuði, en hver í stiftamtmanns stað verður, er enn leyndardómur. Sveinbjörnsen afsegir. - --

Í Görðum leið öllum við sama 30. júlí og mér líður líka vel, þó eg sé haltur. Meira ætla eg ekki að masa í þetta sinn. Eg fer nú að vita, hvort ekkert nefndarálit er komið uppá þingsalinn, sem nú stendur opinn nótt og dag. Oft hefir þingið marga auscultantes, meðal þessara dr. Scheving og marga af lærðu mönnunum, stundum líka nokkra handverksmenn og húsmenn, og er þó gott Sjóveður daglega og fiskur fyrir; en allir vita að Sláttur stendur nú hæst. En hvað gjörir maður ekki fyrir föðurlandið, eða fyrir alda og óborna?

Eg Veit ei hvort eg nenni að bæta nokkru hér neðan við seinna, og líklega verður það ekki nema eitthvað sögulegt gjörist, sem sízt er fyrir að synja að skeð geti, því mikill hiti er í hundadögum nú í ár.


