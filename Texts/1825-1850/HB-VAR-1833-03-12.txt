

Bessastöðum, 12. marz 1833.

Hjartkæri góði bróðir!

INNILEGUSTU þakkir fyrir þitt ágæta bréf með póstinum, og varla hef eg nokkru sinni orðið því fegnari.

Þó að slysalega gengi með skrifara þína, gleður það mig samt, að þú ert laus við báða þessa þorpara, og er betra autt rúm en illa skipað. A[rngrímur] er nú að flækjast í Reykjavík og þar í kring. Sagt er, að hann sé að sækja um prestakall. Hann vildi fara með póstskipi, en hinir lærðu eru þar á móti. Þeir hugsa máske, að hann gjöri ekki þeirra flokki sérlega æru. B[rynjólfur] er á Flugumýri sökum frændsemi við klausturhaldarann í Sviðholti. Þú trúir ekki, hvað sárt manni mínum féll, að hann reyndist svo illa, og það er víst, að ekki vissi hann, að B. var svo forfallinn, að hann gæti ekki tjónkazt í regluhúsi árlangt. B. skrifar honum nú, að hann hafi orðið fyrir óhróðri þar nyrðra, biður hann að útvega sér hér forþénustu, en fær það svar, að hann bjóði hann framar engum manni. J ón, bróðir Ch[ristjáns] þíns gamla, skrifast út í vor, og M[agnús] sonur Ólsens á Þingeyrum, báðir skikkanlegir og skrifa sæmilega, einkanlega M[agnús]. Þeir fara heim til feðra sinna. Eg held að þú gætir fengið annanhvorn þeirra til að skrifa um tíma, ef þér lægi á. Á meiru þarftu varla að halda. Hérvera þin mun varla verða svo löng. Þú getur nærri, að eg ekki minnist á þetta við þá einu orði, mér hefur aðeins flogið þetta í hug. -- Við höfum í vetur eignazt Engey. Þú manst víst eftir henni. Hún varð feikna dýr. Ekki er hún nú fullkomlega betöluð. Það sem eftir stendur á að borgast í júnímánuði.

Vetur hefur verið storma- og rigningasamur. Líka kom í D[esember] mikið flóð, sem stórum skemmdi býli hér við sjávarsíðuna. Heldur hef eg í vetur verið betri í öxlinni. Maður minn er oftast frískur og börnin líka.

Ábótinn í Viðey er nú á heljarþröminni og liggur alltaf. Flestir telja hann af. Bj arnasen í Svíðholti er að hressast. Þó er hann ekki nærri jafngóður. Menn voru hræddir um, að sjúkdómur hans væri hálfvisnun.

Ekki ætti dóttir þín að angrast yfir flónsku A[rngríms]. Allir ' vita, sem hann þekkja, að engin stúlka hefur getað liðið hann, fíflið það. Hvar sem hann staðnæmist, þar er hann viss með að gjöra eitthvert glappastrikið. Svo hefur það gengið hingað til í það minnsta. - Heilsaðu konu þinni og börnum ástsamlega frá mér og þakkaðu börnunum í mínu nafni fyrir bréfið og málverkin, samt þeirri elztu fyrir bréfaveskið. Eg ætla mér að eiga þetta í þeirra minningu og engum sýna. Allt er mér yfrið kært frá þeirra hendi. - Drottinn veri þín aðstoð alla æfi. Þín af hjarta elskandi systir

I. J.


