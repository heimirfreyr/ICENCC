

7. des. 1829

Þinn legáti er svoddan asamaður, að hann vill ekki gista hjá mér í nótt. Þegar það er nú eðli mitt að hafa ekki langort, þá máttu geta nærri, hvernig nú muni fara. Vel líkar mér þessi vestfirzka: Farið þið vel með ykkar gamla prest. En hvar fyrir það skuli ske með heilu og kringlóttu veit eg ekki. Sá Ólafur, sem eg skrifaði þér um, er aldeilis nýr stúdent, en Ólafur Hjaltsteð er informator hjá gullsmiðnum og í öllu efnilegur nema hvað heilsuna snertir, í þeirri grein er hann óbrúkanlegur; eg skrifaði þér með Birni seinast, hvar af þú sér, hvernig á mínum Olafi stendur. - Víst býrðu á afsíðis stað, hvað aldrei skyldi verið hafa, en því er miður, að eg get nú ekkert merkilegt borið á borð fyrir þig héðan úr plássi þér til gamans. - - - Frá útlöndum fréttist ekkert um prentverkið nema það kvis, að allt muni lenda á hillunni. Schagfiord er uppsögð þénustan, og nú er ekkert prentað meir.

Nýlega var hátíð hjá Krieger í anledning af krossfestingu Þórðar hreppstjóra, og var Þórður í boðinu ásamt oss riddurunum og hans kolleger í hreppstjórninni; hann sat við hlið stíftamtmannsins og comporteraði sig vel. Heldur þú amtmanninum nyrðra þyki ekki hart, að hann fékk ekki kross og ekki nema einn í hans præfecturu? Að Möðruvellir eru orðnir anabaptistar læt eg vera, en mér þykir nafnið óheppilega valið; hefði eg mátt ráða nafnsbreytingunni, eins og prestum er nú gefið í vald, þegar skíra börn, sé það tiltekna nafn álitið ópassandi, svo hefði ég viljað gera úr Möðruvöllum Friðriksvelli. Yfir mig gengur það sem þú tæptir á um bréfin að norðan og sé af því, að það muni vera hollt, sem gamli Páll segir: Haldið yður ekki vísa.

Það sem þú skrifar mér um nafna míns veikindi, þá trúi eg að slíkt sé ekki sjaldgæft við þessháttar tilfelli, en til að styrkja þá parta líkamans trúi eg bezt sé að baða þá iðuglega i köldu vatni og láta barnið liggja meðan svoleiðis, að vatnið komist inn í þarminn. Þú skalt aldrei oftar kalla það lítilfjörlegt, sem þú skrifar mér um nafna minn. Því þegar þú sýndir mér það vináttumerki að nefna barn þitt mínu nafni, þá máttu nærri geta, að mér er það viðkvæmt efni, sem þar að lýtur.

Eg vil nú ei vera lengur að þessu rugli. Við kona mín kveðjum ykkur öll hjartanlega.

Ætíð þinn vin.

Á. Helgason.


