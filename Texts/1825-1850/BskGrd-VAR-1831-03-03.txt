

Görðum, 3. marz 1831

- - - Nú fréttir þú lát gamals kunningja okkar, landfógeta Thorgrimsens. Hann kenndi þeirrar veiki, sem nú leiddi hann heim, 9. október í haust, þá fullra 48 ára gamall, dó 21. febrúar. Í allan vetur þjáðist hann meir eða minna. Nú þarf hann þá ekki doktors attest til að réttlæta með, að antegnelserne liggi ubesvarede. Hann er víst dáinn sér og sínum haganlega úr því svona var komið. Þó hafði Rentukammerið linast í sumar, lengt hans frest í 1 ár með 600 rd launum. Mitt hlutfall varð að setja honum grafskrift, og vissi eg ekki fyrr en á eftir, að hann hafði lagt svo fyrir, með þeim ummælum, að aðrir hér í nánd mundu ei þekkja sig betur, og mér mundi ekki verða það að segja of mikið. - Stiftamtmaður lofar ekkjunni öllu góðu, og hann er í standi til að enda það, sem hann lofar. Nú eru þá þeir mestu menn í Reykjavík, þegar eg varð þar prestur 1814, heim farnir, og ekki finnst neinum eftir á þetta langur tími. Fyrirfram að horfa fram í tímann, það er eins og að horfa inní alleerne á theatrinu. Þeim sem standa inni, þeim mun ekki sýnast langt frá sér og til spectatores á parterrinu; svona eru sjónhverfingar lífsins ýmislegar. En hvað er eg nú farinn að gera? Eg ætlaði mér þó hvorki að philosophera né Skálda, heldur bara masa við þig, og segi því með classicerne: Hæc hactenus. - --

Hefirðu heyrt það, að etatsráðið og Krieger eru í heitri dispútatíu um nýjan veg, lagðan yfir mýrarstykki tilheyrandi jörð, sem tengdamóðir þess fyrrnefnda á? Sýslum. Þórður hafði á þingi brevi manu lagt fyrir að flytja þennan veg inná landið án þess að láta skoða hinn gamla veg, hvort við hann mætti gera, eða þetta pláss, sem occuperað var. Eigandinn bar sig upp við amtið. Í millitíð reisti amtmaður yfir þann nýja veg, lét sýslumann erklæra sig, en mótparturinn fékk ekki að sjá þessa erklæringu; svo skaut amtið fram af sér decision og refereraði til Rentukammersins, en sendi etatsráðinu samt þetta referat, í hverju sýslumanni var fylgt. Hinn maðurinn skaut sínu máli undir Cansellíið og var nokkuð þungyrtur. Hér af kennir kulda. Nú skalt þú segja fyrirfram, hver vinnur, et formaliter et materialiter. Þú ert svo juris consultus, og lái eg því ekki Vestfirðingunum þótt þeir heimti af þér responsa.

Conferensráðið halda menn snart verði ekkjumaður, að minnsta kosti er hann fastur á þeirri meiningu og er farinn fyrirfram að gera ýmsar ráðstafanir (melius est prævenire). Prentverkinu, þó það nú hvílist, er hann mediatim að seilast eftir. A hina höndina hafa justitsráðið og assessor Oddsen sótt um að fá það undir höndur af eintómum patriotisme; í því skjali, sem þeir í þeim tilgangi hafa innsent, eru dálítil ósannindi, nl. að bókmenntafélagið hafi afsagt héðan af að skipta sér hið minnsta af því. Hver faer nú hnossið? - --

Eitt átti eg samt eftir. Halldór í Nesi  ert hans átrúnaðargoð), hann er orðinn blindur og hann skrifar samt með maskínu, sem eg veit ei hvort er hans uppáfynding eða ekki. Eg veit ei hvort hann getur náð ábúð á jörð, sem hann á uppá Kjalarnesi eða ekki. Snemma í vetur skrifaði hann mér til og falaði hér húsnæði. Þar frá afsakaði eg mig, því eg kann bezt við einbýlið, en bauð honum þar á mót, að eg skyldi láta byggja fyrir hann hús í hjáleigu minni og skaffa honum mjólk og soðning eftir þörfum. Hann Vildi ekki þiggja þetta, skrifaði mér nýlega til mikið langa skrá, sem eg gat þó ekki lesið. Eg fór á stað að finna hann, og enn nú var hann ekki búinn að afráða neitt. Eg hvorki vildi né gat ráðið honum nokkuð, eg merkti og á honum, að hann biði bréfs frá þér. Eg skil ekki hvað hann vill með búskap. Allir segja hann sé rikur, sama tón hefi eg. Grun fékk eg um af tali hans þá, að justitsráðið mundi gera honum einhvers konar tilboð. Mér sýndist nú næst að hann væri kyrr, þar sem hann er hefir hann hús, þó hrörlegt sé orðið, og þar verður honum hvorki dýrara né torveldara að kaupa sér það nauðsynlega heldur en annarsstaðar. Þó hann ætti kost á að verða próventumaður, ætti hann að muna hið gamla: Bú er betra þótt lítið sé. Eg gerði þá athugasemd nú þá eg fann hann, að allt illt muni vera lakara tilsýndar en reyndar, því þegar eg í haust fann hann hálfblindan, svo var geðið næsta órólegt; nú er hann rétt viðlíka til geðsins og hann átti að sér og getur samt ekki aðgreint nótt frá degi. Undarlegleiki er einhver meiri en áður kominn yfir hann; merki til þess hefi eg þetta: að hann er farinn að yrkja og hefir gaman af að þylja öðrum sín ljóðmæli. Einhvers konar lofsálm mér til handa var hann seinast að lesa mér, og hann sagði að justitsráðið hefði sagt hér um: Þetta kalla eg skáldskap. Eg verð nú að þegja þar sem ljóðmælin dæmast, en undarlegt var þetta eitthvað, og þó ekki væri annað undarlegt, þá er það þetta, að gamall maður skuli Skálda, sem ei hefir lagt það fyrir sig yngri. Heldur þú við getum orðið skáld sextugir, sem ekki með madera aðstoð gátum nálægt þrítugu hjálpað upp á Hansen?-

Nei, nú hætti eg. Þetta má lengi ganga. Allar góðar óskir enda miðann, sem bezt er að berist þér þegar annríkið er ekki mikið. Kona mín biður innilega að heilsa. Eg er ætíð

þinn A. Helgason.


