
<meta-info>Finnur Magnússon til Bjarna Þorsteinssonar</meta-info>
<meta-date>Kaupmannahöfn, 17. marz 1833</meta-date>
 Hávelborni, hæstvirti herra amtmaður!

Fyrirfram hlýt eg að biðja yður forláts á þessum auðvirðilega seðli, hvern eg ei vildi undanfella að láta færa yður mitt skyldugt og innilegt þakklæti fyrir yðar í fyrrahaust meðtekna elskulega tilskrif og allt þess innihald.

Af fréttum minnist eg þess fyrst, sem mér er minnisstæðast, andlát vinar vors og Íslands með, þess ógleymanlega prófessor Rasks, er skeði (af tæring) þann 14. nóvember næstl. árs, kl. 51/2 e. m., þó vart merkjanlega, hvar um eg bezt get vitni borið, þar eg þá af hendingu var hjá honum staddur ásamt bróður hans, núveranda cand. theol. Rask. Stærð og þýðing þess tjóns þarf eg ekki að útmála fyrir yður. Þess sorglegra var það samt, sem hann nýlega, í tilliti til embættisstöðu, hafði náð ósk sinni, og fjárhagur hans, eftir vonum, mátti kallast æskilegur. Því miður hafði samt ýmislegur honum alltof tilfinnanlegur mótgangur að undanförnu gramið sinni hans mjög, og að nokkru leyti breytt hans geðslagi til alltof almennrar tortryggni, hver þó (að sögn læknara) stundum fylgir þeim sjúkdómi. Aðferð ýmsra Íslendinga í útleggingarþrætunni féll honum (meðal annars) mjög þungt í skap. Þessa er einnig getið í stuttri ævisögu hans, skrifuð í Literaturtidende af biskup Müller (sem þó á seinni árum sál. Rasks öngvanveginn var hans fulltrúi, þar þeim í lærdómsefnum bar margt á milli) - önnur lengri og máske í vissu tilliti áreiðanlegri út kemur líklega frá hendi Registrators (í Geh. Arkívinu) Petersen, Rasks elzta og kunnugasta vinar, hverjum hann skömmu fyrir dauða sinn fékk í hendur 2000 rbdala Obligation, með því skilyrði, að fyrir helming hennar skyldu útgefast góð skrif, samin eftir hans réttritunarreglum, en annar helmingur ganga til uppeldis og kennslu eins hans systurbarna. Nefndum hálfbróður sínum hafði hann sjálfur meðan lifði sýnt sömu umönnun og komið honum þannig til manns, að hann á næstliðnum vetri fékk bezta Karakter til Attestats. Eftir hann erfa bróðirinn og tvær systur cirka 2000 rbdli (til samans) auk þess sem bækur hans munu hlaupa til (líklega hér um bil 3000 rbdla). Hans eigin handrit eru að mestu leyti skenkt konungsins bókasafni og Árna Magnússonar stiftunar handritasafni. Catalogus yfir prentbækurnar er saminn (ásamt virðingu þeirra) af mér og próf. Rafn og er nú undir pressunni. Auktionin verður ekki fyrr en í næsta septembermánuði, því uppteiknun bókanna (um flest tungumál) hlýtur að Vitja allrar Norðurálfunnar landa. Jarðarför sál. Rasks (til Assistentskirkjugarðsins) var mjög hátíðleg og fjölmenn. Stúdentar (meðal hverra Íslendingar) báru kistuna út um Norðurport (seinast hafði hann búið neðantil í Badstuestrædet). Stiftprófastur Clausen hélt við gröfina snotra líkræðu. - Að sögn var cand. jur. Baldvin Einarsson einn meðal nefndra likberara. En skömmu síðar henti hann hryggilegt óhapp (af bruna), sem og dró hann til bana frekum tveimur mánuðum þar eftir. Hans fráfall var og, að líkindum, verulegt tjón fyrir Ísland, þar hann vissulega hafði góðar gáfur og staka iðjusemi, enda hafði hann (sem var giftur og hafði átt nokkur börn) marga Patróna, sem að sögn á ýmsan hátt höfðu útvegað honum Circa 1000 rdla inntekt (hvað án efa er sjaldgæft fyrir þann stúdent eða candidat, sem ekki hefur miklar Manuductionir). Því sorglegra var téð tilfelli - einkum þar hans annars heilsuveila kona, meðan banalega hans varaði, varð léttari að öðru þeirra tveggja enn lifandi ungbarna. Hans jarðarför var og fjölmenn. Flestir heldri Íslendingar fylgdu honum og skutu saman til útfararkostnaðarins, en þar að auki gekk önnur kollekta hans eftirlátnum til bjargræðis. En þar mun mikils við þurfa.

Annað banaslys Vildi hér til öðrum íslenzkum stúdent, Högna Einarssyni, (bróðursyni frúarinnar í Görðum) seint á umliðnu ári. Hann hvarf án þess neinn vissi, hvað af honum væri orðið, eftir að hafa eitt kvöld verið inni hjá einum nýjum Tracteur í Boldhusgaden, og komizt þar í einhverja þrætu. Mörg rykti og getgátur gengu hér um, unz lík hans, nokkrum vikum síðar, fannst í Holmens Kanal (en hvernig það er þangað komið mun enn óupplýst). Þriðja slys, þó ei til bana, henti cand. Erichsen fyrir nokkru. Hann datt í porti Conditor Pedrius og braut eður meiddi stórkostlega lærbeinið. Nú liggur hann á Friðriks Hospitali, en er þó sagður vera í nokkurnveginn afturbata. Þetta er nú orðin mikil raunarella um ófarir landa okkar. Öðrum þeirra hér veranda man eg eða veit þó ei betur en vegni nokkurnveginn vel eftir hætti. - --

Af mér og mínum er ekkert Sérlegt nýtt að segja. Eg veit ei hvort bréf þetta nær skipinu. Kveð eg því yður með hugheilum óskum allrar farsældar, yður, frú og börnum til handa, og er skuldbundinn einl. vinur og heiðrari

F. Magnússon. 
