

29. júlí 1836

- - - Til tíðinda hefir það gerzt hér síðan eg skrifaði þér seinast, að etatsráð Einarsen sálaðist 23. þ. m. Aldur hans var rúmt 71 ár. Hann hefir verið oftar hrumur seinasta æfiár sitt, aldrei samt legið; seinasta daginn sem hann lifði, var hann á fótum og gekk út, skrifaði tvö stutt bréf til Khafnar, syni sínum og Thoroddsen gamla skiptavini sínum. Þó voru þau stutt, en ekki sjáanlegur handaskjálfti á utanáskriftinni, borðaði, drakk kaffi, spilaði mariage við konu sína, og í þriðja spilinu kom óstyrkur í hendina með nokkrum skjálfta, og þar úr varð hægt slag, svo mál og ræna fór circa kl. 4 6. m., en við lífið losaðist hann nálægt kl. 10. Landfysikus var þar viðstaddur og tók honum blóð, hafði vel blætt, en það var á enda. - Með póstskipi, sem nýkomið er frá Liverpool, fréttist að Ulstrup hefði dáið 9. júní. Sra Helgi Thordarsen er seztur að Landakoti. Kóngur gefur honum 150 rd til að búa í Reykjavík. Nú nær Reykjavík út fyrir Sel og inn fyrir Rauðará. Skip er nyfarið úr Rvík til Hafnar. Með því sigldi Ragnheiður dóttir Guðrúnar á Seli, gift kona, sem á mörg börn, þess erindis að fá yfirsetukonuplássið í Rvík, því Madme Möller ætlar að segja af sér. Hún fær fría reisu og allt frí þangað til hún lendir hér aftur.

Grasvöxtur er hér með minna móti, en fyrir norðan hörmulega lítill og miklu minni en í fyrra. Mohr faktor á Akureyri skrifar mér þann 20. þ. m.: „Nu i 14 dage har vi ingen sol set og varmegraderne har været 2-5 grader midt om dagen. Hvad der foraarsager dette skrækkel. kolde vejr kan ingen begribe, da havisen er ikke i nærheden af landet og har ikke været siden först i Juni maaned.“ Amtm. Thorarensen var nýkominn austan úr Múlasýslu; hann fór þangað til að sjá harðindanna vegsummerki í syðri Múlasýslu. Hann segir að 1065 kýr hafi fækkað í sínu amti það liðna ár, 15000 ær, 700 hross, 1100 ótamið etc., og telur það ekki mikið, þar er á svo miklu að taka. _ Nú man ekki meira af frétta rugli. Okkur hérna líður vel. Slátturinn gengur samt seint vegna þurrka, margir standa og ekki að honum - - - 


