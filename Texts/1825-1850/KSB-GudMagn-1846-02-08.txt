
<meta-info>Guðríður Magnúsdóttir til Finns Magnússonar</meta-info>
<meta-date>8. febrúar 1846</meta-date>
 Hjartkæri góði bróðir!

Sítthvað hefir við borið siðan eg páraði þér löngu skrána um nýárið. Einu sinni hefir Hekla hætt að reykja síðan, í tvo daga aftur, og tekið til aftur með ferskri ákefð að senda frá sér langar leiðir öskuna og vikurinn. Er nú almenningur búinn að skera fjórðapart af fé sínu, og það sem lifir, halda menn að þó muni ekki af lifa komandi sumar. Drottinn fyrirgefi þeim, sem upp með það koma að leggja upp á landsins innbúa að bæta á sig að borga allar uppáfyndingarnar nýju, áður en maður veit, hvort þær verða að nokkru gagni. Eg þori að fullyrða, að allur helmingur af bændum sártaka nærri sér þau útgjöld, sem áður voru álögur, meðan tíðin var góð. Hér í kotunum eru tveir ráðvandir dugnaðarmenn, sem hafa lafað í skatti, og af því eg hefi vitað þeirra þröng, hefi eg með öngvu móti haft hjarta til að láta þá vera að kúgast við leigurnar allar eða landskuldirnar, og eru þó margir fátækari en annar þeirra er, sem Við þetta eru að berjast. En þeir ríkustu eru færir um margföld meiri útgjöld en á þeim liggja, þeir eru líka sárfáir móti hinum. Mikið birtir manni fyrir augum, þegar maður fær að sjá, að öll guðs stjórnan er vísdómsfull og góð. Rétt nýlega fengum við Sigríður mín bréf frá frænda okkar Páli, þau komu frá Meðalfelli og hafa komið með póstskipinu. Eg legg hér inn opin bréfin okkar til hans, og biðjum við þig að gjöra svo vel og fá honum þau og lesa þau áður. Ekki dvín samt eftir hinn dauða fyrir Sigríði minni, blessaðri stúlkunni, og legg eg hér inn bréf frá prófasti síra Birni Pálssyni, sem yngri sonur hans, sem ógiftur er, bar hingað sjálfur. Að þetta kom fyrir, féll báðum okkur lakast af því, sem enn er fram komið, því frændsemi þeirra bræðra, mannsins míns sáluga og prófastsins, var sú allra bezta, sem orðið getur, og ekki var það síra Björns skuld, þó ekki væri viturlegum ástarráðum hans hlýtt. Fyrst er því svo varið, að enginn piltur hefir ennþá fengið minnsta rúm í hjarta Sigríðar minnar, nema sá eini, sem bréfið kom frá til bróður hennar sáluga (og erum við nú báðar farnar að hugsa útí það, að hans hönd var ekki innaní bréfinu og ekki hans signet fyrir því. En hvernig sem því hefir varið verið, sendist henni fyrir það bréf styrkleikinn til að afsegja Staðarstaða jóni og gjöra það þvert á móti ráðum madömunnar í Sviðholti, sem við þó bæði elskum og virðum, og aldrei minnist Sigríður mín svo á það, að hún fagni ekki yfir að vera laus við hann, hvað mikill maður sem hann kynni að verða). Þar til langar hana til, að ef hún ætti að lifa það að hún giftist, að næst guðsótta, búskaparráðdeild og góðmennsku, mætti hennar maður hafa upplýsinguna til að bera og væri vel gáfaður, svo hann gæti og vildi svalað þrá hennar og löngun að upplýsast, eftir sem kringumstæður leyfðu. Í vetur hafði hún það fyrir jólavinnu að læra fingrarímið og var stundum að læra dæmin og telja á fingrum eftir þeim svo, að hún lét kverið liggja á keltu sinni, las svo á það og lærði, en var undir eins að útsauma rósir á treyjuborða handa sér. Vorkunn finnst mér henni vera, þó hún veigri sér við að taka ólærðum mönnum, sérdeilis þegar aldrei skipar henni hjartað. Við kviðum nú báðar fyrir sumrinu, því við erum svo hræddar um frænda okkar Þorstein Kúld, og of miklar mætur hefir Ámóts fólkið á henni, til þess að við séum óhræddar um nafna hans, að honum kynni ekki að verða bent [á] hana, ef hann væri hvergi orðinn fastur. Guði er ekki um megn að víkja huga þeirra á aðra leið, svo hún hvorki þurfi að ganga að því nauðug né neita því, eins og hún þykist öllum mönnum of góð. Biddu guð fyrir okkur, og vertu í tíma og eilífð blessaður.

Biður systir þin Guðríður Magnúsdóttir. 
