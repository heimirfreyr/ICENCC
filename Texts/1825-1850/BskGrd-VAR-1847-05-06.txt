

6. maí 1847

Við höfum hérna verið lengi að vænta Sveinbjörns okkar, að minnsta kosti eg og Elín hans; með honum kemur víst einhver, sem fer vestur aftur, og því vil eg hafa seðil tilbúinn, hvernig sem kynni standa á fyrir mér þegar þar að kemur.

Utanlands tíðindi, sem ekki eru mikil, þarf eg ekki að minnast á, því skip eru Víst komin vestra og fréttir með þeim. Það þykir nú lakast hér, að menn eiga von á dýru korni og ódýrum fiski. - Dómkirkjuna á að stækka, og eg veit ei betur en farið sé að rífa af henni þakið. 4 smiðir eru komnir til þeirra starfa, á 20 er von alls. Skip það, sem flutti þá hingað, er komið fyrir 4 dögum og hafði 16 daga ferð hingað. Þegar það fór frá Höfn, voru allar sýslurnar óveittar. Lund hefir fengið byskrifaraembætti í Naskov, _ stiftamtmaður er með vissu orðaður hingað kammerjunker Rosenörn, kemur samt ei fyrr en í haust; en það líkar Hoppe ei, því hann les nú þessa bæn: Nú láttu, drottinn, þjón þinn í friði fara.-

Innanlands ber ekki markvert til svo eg frétti. Veðráttan hefir heldur verið stirð síðan á páskum. Afli er lítill við Hafnarfjörð og suður að Suðurnesjum, nema hjá netamönnum, og þó hjá þeim ei betri en í meðallagi.

Stafholt er veitt sra Ólafi á Reynivöllum, Holt vill nú enginn, svo það verður kannske skikkunarbrauð. jens vill ekki Breiðabólstað, því í Reykjavík er oss gott að vera. Enginn þykist vita, hvort Konráð muni koma inn eða ekki í sumar. Þá fer nú svo, að menn verða að taka kennendur danska til skólans, en sjálfsagt til seminarisins, er enginn vill nú hafa með að bestilla nema stiftið, því hingað hefir flogið, að engan eigi að vígja hér eftir nema seminarista.

Bardenfleth kemur inn, og tvö herskip eru hingað væntanleg til að flytja hann. Farangurinn er mikill!

Tengdamóðir okkar hefir fengið 250 rd pension, hún lifir við sömu heilsu og áður og unir sér vel. jón Sigurðsson frá Guttormshaga er nú fenginn til þín og vill komast með sonum þínum, þegar þeir losna við skólann, vestur á leið.

Mælt er farið sé að harðna á með smér hjá þeim, sem halda skólapilta í Rvík, svo nú eru á Álftanesi boðnir 24 s silfurs fyrir 1 pund, og heitir það að fara í geitarhús að leita ullar, því af þeim gæðum er Álftanes ekki auðugt, að minni meiningu.- Frá syni þínum Finni fékk eg bréf, skrifað 29. marz. Þá leið honum vel.-

Þótti þér ei takast óheppilega til fyrir vorum stúdentum í haust, að 2 urðu reject og enginn fékk betri karakter en haud, slíkir garpar sem þeir áttu að vera, og kannske þóttust vera! Það gengur margvíslega til með þessa karakterer eins og með lífið yfir höfuð að tala; en það er nú ekki að marka mig, eg er nokkurskonar fatalisti. - Meiru aetla eg ekki að hrúga saman af þessu rusli; með sonum þínum skrifa eg þér aftur, ef eg verð þá viðlátinn. Þú veizt, að nafni minn hefir hálftekið examen og trúi eg tækist vel. Haldið er í skólanum, að Steingrímur bróðir hans sé þó enn betur gáfaður, en af báðum fer sama orð fyrir staklega siðsemi. Og nú kveð eg í mínu og minna nafni hjartanlegast.


