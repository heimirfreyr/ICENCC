

Bessastöðum, 25. september 1839.

Elskaði góði bróðir!

JAFNVEL þó með fyrstu skipum hafi skrifað þér seðil, hver eg vona að nú sé kominn til skila, sezt eg nú samt niður að tala við þig dálítið í anda. - Frá Grími litla hef eg nú fengið þá fregn, að þú hefur í sumar þjáðst af þungum sjúkdómi. Að þetta gengur í gegnum merg og bein þarf eg nú ekki að fjölyrða, og stingur sárara en allt annað böl. Þó lifnar einhver von, fyrst að dálítil linun var fengin á áningunni, drottni ennþá muni þóknast að gefa þér heilsuna og spara þig í nokkur ár og lofa mér að vita af þér og gleðja mig enn við þína eign. - Nú skrifar Gr. föður sínum, að ofarlega sé í sér að fara að lesa lögvísi, og lætur hann nú Gr. sj álfráðan um þetta, þó honum sem von er sýnist það nú verr en fyrri, þegar hann er búinn að eyða heilu ári til ónýtis og kaupa svo mikið af bókum. Það sem faðir hans óttast mest er, að hann verði óeirinn við lögvísina líka og þá fer verst. En taki Gr. nú þetta fyrir, að stunda lögvísi, þá vildi eg mætti biðja þig að prédika svo fyrir honum og hann héldi fast við hana og skipti nú ekki um aftur. Því það er meira lauslyndi en eg get fyrirgefið honum. Að vera fastur við sína iðn hefur oft orðið að góðu og þó gáfur hafi verið í minna lagi. En að stunda sitt hvern daginn og eira engu, Vilja ekkert á sig leggja, það lízt mér ekki á. Ekki er mér á móti, að Gr. stundi lögvísi, ef hann heldur út með hana og fer ekki að lesa þriðju Vísindagreinina þriðja árið. -- Eg þakka þér innilega fyrir Cr. Hvort eg nokkurntíma kemst í færi að láta þetta ásannast, það má drottinn vita. En það má ske, að dætur mínar lifi þó eg deyi. Þær vita hvað eg vil vera láta.

Við fréttir er engu að bæta. Bezta og hagfelldasta sumar, logn og þurrkar, má kalla gengið hafi í ellefu eða tólf vikur, fiskur mikill hér, en grasbrestur, og þó lækka prísar ekki, sauður á 3 sp [esíur], ef hann getur staðið, tíu pund af smjöri á sp., skippund af hörðum fiski fjórtán og 15 rd. og 16. rd. ef íslenzkir fala, og allt eftir þessu. Í Snæfellsnessýslu er hallæri. Þar hefur ekki fiskazt. Sagt er að sumir fátæklingar séu þar orðnir magrir nú þegar.

Bólan fluttist í vor til Vestmannaeyja með frönsku fiskiskipi. Þetta skeði í byrjun lesta. F luttist svo bráðum í land í Rangárvallasýslu. Hafa margir orðið sjúkir af henni og nokkrir dáið, og enn er hún að stinga sér þar niður. Líka hefur hún komið í Skaftafellssýslu, en þaðan er ekki frétt eins greinilega. Reynt hefur verið að setja bólu, og er líkast til, að bóluefnið hafi ekki gott verið. Það mátti sýnast lán úr óláni, að bólan fluttist í eyjarnar en ekki á fastalandið, en svona slysalega gat það nú samt farið, að hún dreifðist um allar trissur. - Ekki hafa, það eg man, merkismenn sérlegir dáið í sumar nema faktor E. gamli Johnsen í Reykjavík. - Heilsaðu konu og börnum frá mér. Allt gott Vil eg, bezti bróðir, biðja þig fyrir Grím minn. Það kann margt að koma upp á fyrir honum, sem enginn hér getur gjört ráð fyrir. Faðir hans hefur betalað það sem hann skuldaði gróssera Knudsen, svo eg vona að hann annist þarfir Gríms hvað efni snertir. Vel veit eg, að synd er að vera að kvabba á þér með þetta, en hvern á eg að biðja nema þig? Hefði dreng[urinn] ráðfært sig við þig í fyrra haust strax, þá hefði betur farið.- Guð minn almáttugur bæti öll þín mein, hverju nafni sem heita.

Þín mædda af hjarta elskandi systir

I. J.


