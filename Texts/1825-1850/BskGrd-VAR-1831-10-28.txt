

28. okt. 1831

Eg þakka þér hjartanlega fyrir tilskrifið með Siggeiri okkar og þann vináttuvott, sem það með sér ber. Vertu viss um, að eg skal halda það út með prófessorunum svo lengi sem eg get, og þeim mun heldur sem fleiri hugsa, að sál og líkami hjá mér sé illa saman sett. Eg hrósa ekki heilsu minni, en hún er við lendandi, og aldrei hefir hún enn hindrað mig frá að fara hvert eg vildi eða gjöra hvað eg vildi, og setið get eg af stokkum hennar vegna einhvern sterkari. En skyldi svo fara, að þú fréttir ekki til min hérna, þá ætla eg að biðja þig að taka þér slíkt ekki nærri, því það veit þó herrann, að það svarar ekki kostnaði.- Þinn lærisveinn settist neðarlega, og gekk yfir mig eftir stíl uppkasti hans, er eg sá. Þar af sé eg, að hinir, sem ofar sitja, mega vera kræfir. Eg skal leggja út fyrir bækur hans eins og þörf útheirntir. - --

Ekki er Erichsen hættur; hann stefnir nú conferensráðinu fyrir hæstarétt. Stiftið trúi eg eigi að fara að ráðstafa prentverkinu og eitthvað lauga af því, sem þar saurugt sézt. Þó er ekkert enn gjört það eg til veit í þeirri sök. Þú manst víst til skólabróður okkar, síra Hjálmars, hann sendi mér suður son sinn í sumar og eg fékk hann dimitteraðan í haust frá skólanum. Þetta er nú ekki neitt merkilegt, en hitt vildi eg segja þér, að enginn sem þekkti föðurinn skyldi hugsa, að þessi væri sonur, svo ólíkir eru þeir í framgöngu. Hjálmar var nokkuð stirður og ólipur, þessi er svo fínn og nettur, að það er list. Hann gengur í fötum af fínasta klæði, vasinn er utan á treyjunni og upp úr honum hangir hvítur klútur, og eftir þessu fer hegðan og orðfæri. Eg þekki ekki á öðru erfðasyndina hjá honum heldur en hlaupum hans, því þá stökkur hann rétt eins og H. forðum, og skrafdrjúgt verður honum um háttu manna þar eystra, ef einhver hefði þolgæði til að hlusta á. Vöxturinn er ólíkur föðursins eins og framgangan, því hann er hár og grannur og laglega vaxinn. Eg gæti vitað, hvort þetta interesserar þig. Mér hefir þótt gaman að hugleiða þetta. Gáfaður er hann vel eins og karlinn og líkt er gáfnalagið. Hann er ei mikill maður í því að resonnera sig fram, en caan sem satan.

Að Þórður Bjarnason sé giftur dóttur Ara læknis er víst fokið um landið. Hitt veiztu líklega ekki, að Margrét á Skerseyri (ef þú manst ekki til hennar man konan þín hvernig hún leit út) giftist í annað sinn í sumar manni, sem hafði þrjá um tvítugt (hún hafði einn um sextugt). Móðir Egilsens er komin til sonar síns, skilin við manninn. Þau hjón hafa skipt öllu milli sín, bæði vildu eiga Njarðvíkina, hún var því seld við auktion og komst í fjarska hátt verð, hvert hundrað 621/2 specíu. Nú er eg ekki lengur að þreyta þig með þessu starfi. Hvað segir þú um stríðið ytra milli þeirra lærðu? Má maður ekki segja: báðir hafa rangt fyrir sér, hvor uppá sinn máta?

Við kona mín kveðjum þig og þína vinsamlegast.


