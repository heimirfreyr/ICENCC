

Bessastöðum, 28. febrúar 1840.

Elskaði góði bróðir!

ÞÓ EG með seinasta haustskipi sendi þér fáar línur, get eg ekki látið póstskipið fara svo í burtu, að eg ekki sýni þérlað eg tóri, en þó við sömu linu heilsu, og svo þá sömu baráttu, sem fylgir minni stöðu og' mun vera óaðskiljanleg frá henni. Að sönnu má eg játa, að enginn hefur í vetur skapraunað mér í hinu minnsta. En sá, sem bæri mina byrði, mundi þó varla þykjast ganga laus og liðugur. Vetur hefur í öllum Sunnlendingafjórðungi verið til þessa hinn bezti, þó nokkuð frostamikill, en veður stillt.

Bólan er að breiðast út. Mannskæð er hún sumstaðar og kvelur marga, enda þó þeir lifni. Munu víst úr henni dauðir hér um bil hálft annað hundrað manns eða kannske fleiri. Ekki er hún enn komin á minn bæ, en er hér þó í kring. Ekki eru hér á nesi nema 3 menn af henni dauðir. Hér á Bessast. eru flestir rækilega bólusettir, svo við vonum hálft um hálft, að það dragi úr henni mesta ofsann. Kringum höfuðstaðinn eru 20 dauðir síðan fyrir jól, í Útskálasókn í Garði nálægt fjörutíu og mun þar mest af orðið eftir tiltölu. Í Rangárvallasýslu hefur fjöldi dáið. Þangað fluttist hún fyrst í land úr Eyjunum. Margir hafa dáið líka í Skaftafellssýslu. Líka hefur hún á hina síðuna breiðzt út á Eyrarbakka og þar í kring. Í Vestmannaeyjum er hún hætt fyrir löngu. Þetta miskunnarverk, sem gjört var í Vestmannaeyjum í sumar eð var, nefnilega að leyfa að flytja bóluveikan mann í land af frönsku skipi, hefur þó kostað margar manneskjur lífið. - Þess vil eg biðja þig bróðir ennþá, að ráða Gr. heilræði. Það er ekki fyrir það eg viti ekki, að enginn fær hjálpað þeim, sem ekki vill hjálpa sér sjálfur. Líka er eg viss um, þó eg ekki biðji þig, að þú verður honum hjálplegur, ef þú fær við hann ráðið. Ég vona nú eftir að fá þá fregn, að syni þínum hafi reitt vel af við examen í haust. Þættist eg þá vel í haldin, ef honum gengi vel. Gr. segist muni fara að lesa lög, og læt eg mér það að vísu lynda. En skyldi hann nú þessu næst fá það innfall að lesa guðfræði eða eitthvað annað, þá þætti mér hann nokkuð lauslyndur. En vera má hann haldi nú við þetta. -- Nú er farið að prenta biblíuna í Viðey. Halda menn það verði vel af hendi leyst. Þó skal pappírinn í henni vera heldur blakkur. Líka kom út um jólaleytið dálítill bæklingur, sem sr. Tómas hefur samið, svar upp á ritling þann, sem dr. altalín samdi í sumar og fann að Fölni. Til þessa rits sr. Tómasar leggja menn misjafnt. - Menn vænta nú með fyrsta skipi að frétta eitthvað um skólann. Eg verð sárfegin ef að hann fer, en hálfkvíði þó fyrir að hrekjast héðan, þar eg býst við, 'að jörðin verði hvorki seld eða leigð nema með mestu afarkostum. - Þú fær frá mér sokka í sumar ef eg lifi. Eg er hrædd um eg geti ekki sent þá í þetta sinn. -- Lifðu nú með öllum þínum æfinlega vel. Þín af hj arta elskandi systir

I. J.


