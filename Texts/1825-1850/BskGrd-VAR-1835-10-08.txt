

8. október 1835

Seint þykja mér nú bréf komast að sunnan vestur á Stapann, þegar þú mitt í september varst ekki búinn að frétta okkar giftingu og ekki búinn að fá Sunnanpósta þá, sem eg expedera strax og þá meðtek undan pressunni fyrir hvern mánuð. Með þessum seðli á að vera nr. 9, kannske lika nr. 10, ef það kemur út í þessum dögum. - Þú minnist á Fjölni. Margir láta illa við honum. Þeir hérna á norður nesinu af því þeir segja hann kenni, að guð hafi ekki skapað heiminn. Sýslumennirnir af því að þeir þykjast geta það, sem hann segir þeir geti ekki, skrifað annað hvort dönsku eða íslenzku. Eg tek upp þykkjuna fyrir þau gömlu Félagsrit, hverra orðfæri þeir herrar segja, að dönsku slettur óprýði. En sé stillinn í Félagsritunum gallaður, þá er stíllinn á Fjölni ekki lýtalaus, að minnsta kosti kann eg ekki við þennan talshátt: að setja skorður við deyfðinni, út í bláinn, og fleira, sem eg nú ekki man á að minnast, því bókin er ekki hjá mér.

Sra Tómas er maður orðhvatur og skáldar stundum í prósa, en það á ekki við í fréttabréfi. Mannsins hátign í Skírni hefir ekki hingað til komið til vor Íslendinga, máske þeir Fjölnis herrar geti þokað henni inn til vor?

Tíðindi gerast hér nú engin. Sumarið hefir ei verið betra hér en annarsstaðar. Í norðursýslu hefir nýting orðið góð, og sæmileg í Eyjafirði, kannske og í Múlasýslu, en þá er líka upptalið. Alls staðar annarsstaðar hér austur um hefir óþerrir fylgt grasleysi, svo nú horfist til harðinda hér í kring. Smér fæst ekki í leigur og ekki keypt nema í molum, og þá er fjórðungurinn minnst 1 specía.

Þann 3.  m. var skólinn settur; við það tækifæri gistu tengdaforeldrar vorir hjá oss 2 naetur. Siggeir þinn er kominn í efra bekk speciali gratia.

Hér gengur sú saga, að kóngur vor gangi nú heldur en ekki í barndóm. Hann lætur sér nú vaxa knebelsbart, og rescr. skal útkomið, sem býður, að aðrir skuli gera slíkt hið sama. Líklega samt ei nema þeir af stríðsstandinu og máske í hæsta lagi hans embættismenn af þeim fyrstu flokkum í Rangfor. Þórður jónass. er kominn inn eystra. Bjarni frá Sviðholti fékk haud til examen og les því upp aftur. Eggert liggur með sama móti á hospitalinu.

Þessa ómerkilegu skrá lætur þú þér duga í þetta sinn. Kona mín biður hjartanlega að heilsa systur sinni með þakklæti fyrir elskulegt tilskrif, eg bið og að heilsa mikið innilega. Eg er að bjóða konu minni að sigla með hana vestur á Stapa naesta sumar, en hún er hrædd við sjóinn, svo líklega verður ei af því. Og vertu nú sæll.

Þinn

Á. Helgason.


