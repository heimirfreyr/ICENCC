
<meta-info>Ragnhildur Magnúsdóttir til Finns Magnússonar</meta-info>
<meta-date>Stödd í Reykjavík, 30. júlí 1845</meta-date>
  Elskulegi góði bróðir!

Nú má til að hrökkva eða stökkva fyrir mér, því nú er Páll minn þegar farinn. Kaupmaður Petersen tók mér svo blíðlega sem eg gat á kosið með að lofa Páli að fylgjast með sér. Ekki hefir nú Páll neitt í höndum sér af minni hendi útilátið, nema eg borgaði reisukostnaðinn. En að öðru leyti fel eg hann guði á vald, og svo bið eg þig sem margreyndan góðan bróður að líta til hans með ráðum og dáð. Eg veit fyrir fram, að hann má til að fá sér lán. Ef eg lifi, þá reyni eg til að fá það útrétt einhversstaðar frá. Eg ætla ekki að tala margt við þig um þetta í þetta sinn, því eg vil geyma tíðinni að sýna hvernig þetta fellur. Guð ræður öllu sem bezt, og það vildi eg kunna að gjöra mig ánægða með. Þegar eg er komin heim og til rólegheita þar, lofi guð, þá tek eg mig til að pára þér uppá minn venjulega máta, því þá ætla eg að láta sokka fylgja þar með. Fyrirgefðu mér nú þennan flýti og vertu ætíð guði falinn af mér, sem er þinnar bróðurdyggðar elskandi

systir

Ragnh. Magnúsdóttir. 
