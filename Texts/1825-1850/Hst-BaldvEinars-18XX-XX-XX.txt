
<meta-info>Baldvin Einarsson til föður síns</meta-info>
<meta-date>[Ódagsett]</meta-date>
 - - - Þú segir, að kaupmönnum hafi ekki líkað við mig í fyrra. Það er líklegt. Eg gerði heldur ekki ráð fyrir öðru en að þeir af þeim, sem þykjast vera bændanna yfirmenn, tækju það illa upp. En eg gat ekki gert hvorttveggja undir eins, sagt satt og látið þeim líka. Þeirra bölvuð danska sligar Ísland að lokunum.

Það veit eg vel, að ekki á eg uppá pallborðið hjá henni Friðriksgáfu (eg kalla það nú alltaf Möðruvelli uppá íslenzka bóndapraktik). Orsökin er þessi: Hann sendi mér 2 spursmál í fyrra og bað mig svara, nl. 1) hvað kæmi til vinnufólkseklunnar og hvað kæmi til, að vinnufólkinu færi aftur, og 2) hvernig ætti að koma meiri staðfestu á byggingarbréfin á Íslandi. Eg svaraði þessu, en lagði fram ýmsar meiningar um leið, sem eg Vissi að voru amtmanni fráhverfar. Hann varð reiður yfir þessu, skrifaði spottglósur á spássíuna, skrifaði mér óþægðar bréf, gagurt og hofmóðugt, þó það væri stutt, og sendi mér 2 spesiur með. Eg varð fokreiður, beit i hettuna, eins og Bessi sagði um mig, þegar eg varð illur við lömbin, settist strax niður og skrifaði honum alvörubréf mikið, svo að eigi mun hann hafa fengið annað þyngra, bjó um spesiurnar og sendi honum aftur og sagði, að hann mætti aldrei fara með mig eins og þann sem tæki við kjaftshöggi af annarri hendinni, en léti hina hendina stinga tveim eða þrem skildingum í vasa sinn etc. Eg sagði honum hreint og beint, að hann þekkti ekki Ísland og færi því á Villigötum í mörgu, og eg hafði svo miklu meiri orsök til þess sem athugasemdirnar, sem hann skrifaði á spássíuna, [synjdu æði mikið foragt fyrir Íslendingum. Þess vegna er nú maðurinn reiður, enda er mér það sama, hann getur hvorki gert mér gott eða illt, og ef við eigum að lýsa Íslands sanna ástandi báðir, þá ætla eg hann muni ekki stórt betri. Þeir þykjast stórir og miklir þegar þeir eru festir á einhvern embættisstólinn, þá þykjast þeir vera gamlir,  e. menn sem ekki skeiki, en hinir allir eru ungir, þ. e. vitlausir, þó þeir stundum séu miklu eldri.

Höfðingjarnir á Suðurlandi hafa líka skömm á mér margir. Þó kvað þeir bera respekt fyrir mér síðan seinni pésinn kom út á móti Rask, og flestir skrifa þeir mér. Þeim mun þykja, að það beri of mikið á mér við hliðina á sér. Þeim mun þykja það að, að eg held ekki að mér höndum eins og þeir, það sem Ísland áhrærir. Eg hræðist ekki óvild þeirra, sem er lítils virði, gæti eg áunnið mér meiri en almennan þokka hjá almenningi, hann er miklu meira verður, og þá væri eg ánægður. Og það þyki mér gaman að vita, hver almenningsdómur er um mig heima og hvernig eg [á] að geta náð hans þokka.

Nú, ekki verður þetta bréf lengra. Heilsaðu móður góðri, bræðrum og systur minni, og lífið þið öll í friði guðs.

Þinn elskandi og heiðrandi sonur

Baldvin Einarsson. 
