
<meta-info>Sigríður Örum til Páls Pálssonar</meta-info>
<meta-date>Hfs. 25. júní 1826.</meta-date>
 Hjartkæri Páll minn.

Þitt elskulega tilskrif, er þú sendir sunnan um, þakka ég þér hjartanlega. Hitt, er þú þar um getur, ásamt pension minni, er enn ei komið og mun liggja hjá amtmanni og bíða þar póstferðar, ef ei vill neitt til slysa, og hef ég þó séð bréf úr póstferð þeirri hingað austur komin, bæði frá Jóni bróður mínum til prófasts síra Árna og frá Petersen til madame Bjargar. Ég skal á meðan hugga mig með þeirri von, að ei gangi svo í sjö ár sem sjö daga. Ei get eg nú byrjað með Sagnablöðunum á veðri og vindi, því eg man ekkert eftir hvað viðrar, en því verr, að eg er nú ei maður til að skrifa það hálfa af því eg vildi, því mér finnst bæði minni og sansar slá mér feil. Gleði væri nú að mega hjala við þig, þó ei væri nema einn dag, en órímilega á maður ei að óska. Heyrt hef eg fyrir skömmu, að sýslumaður Melsteð væri væntanlegur hingað að skipta hér búinu, og verður það þá víst í næst komandi viku, því hann mun víst vilja klára það fyrr en Siggeir minn fer, sem eg held verði um næst komandi helgi, og er ályktað af fósturföður hans að senda hann með dóttur sinni, madame Margréti, konu sára Guttorms í Vallanesi, sem til að leita sér lækninga hjá síra Jóni í Stærra-Árskógi áformar að reisa norður, en þá þar kemur, á hann að felast á hendur amtmanni Jónsen til að sjá honum, annaðhvort með pósti eður einhverri góðri samferð, farborða suður. Allt er nú þetta að nokkru leyti spilað upp á tvær hættur, en þó það væri enn vofeiflegra, vildi eg samt voga á það heldur en hann ílengdist þar lengur, sem verið hefur. Ei þar fyrir, að fósturforeldrar hans vilji honum ei allt hið bezta, en hann er blindur og hún alltof kraftasljó að stýra gjálífum unglingi, sem hún hefur haft helzt til mikið eftirlæti á. Hann var hér hjá mér frekar þrjár vikur, og var eg að semja handa honum lítið eina af fatnaði, sumt færði fóstra hans mér efnið í, en eg tíndi lítið eina til viðbætis það eg gat, og er það hvorki heilt né hálft, en verk og snið á því lofar meistarann. En ei er nú heldur von eg saumi nú vel á sjötugasta og fyrsta ári, eg gjörði það ei vel þá eg var yngri, en systur hans gátu lítið hjálpað til, því það var um túnvinnutímann og ein og önnur útiverk féllu fyrir, sem þú kannast við, sem þekkir sveitalifnað. Meðan hann var hér, kom hann oft að Kirkjubæ, og urðu þeir mestu mátar Halldór Sigfússon og hann, og þá hann kom að kveðja þar, gaf prófastur honum bók, Madame Björg silkiklút, síra Benedikt spesíu og Halldór brjóstnál, hálskraga og bók. Mikið held eg Siggeir minn bráðlyndastan af ykkur systkinum, en þar hjá held eg hann náttúrugóðan, og báðir þeir síra Stefán, sem hann var hjá í vetur, og Sigurður bróðir ykkar, sem hann var hjá í fyrra vetur, segja hann bezta barn. En ekkert er að marka þó mér sýnist margt ábótavant, því bæði er eg nú orðin af elli og fleiru svo vranten og skapill (sem vesalings systur þínar mega oft þola), og líka gjörði pilturinn sér dælt við mig sem fóstru sína; þriðja orsökin, að eg sé öll feil ykkar systkina með gleraugum, sem allt stækka, því eg vildi að sem fæst væru og minnst. Æ, minn bezti Páll, hafðu nú gott taumhaldið, allt hvað þú til nær, á þessum fola, mikið er unnið, því honum er ofur vel við þig. Ég þekkti í fyrndinni, að húsbóndi þinn kunni að fara með unglinga, en nú er ei mögulegt að hann hafi tíma til þess háttar, því embættisannir útheimta allt annað en að geta gefið sig við börnum.

Nú eru fáeinir dagar síðan eg klóraði það komið er, og er eg búin að sýnast við að para hinu fólkinu, einnig húsbónda þínum. Hann má til að fyrirgefa þó það sé nokkuð klaufalegt. Í fyrradag kom hér sýslumaður Melsteð af Fossvallaþingi og var nóttina. Ei skipti hann hér þetta sinn, en kveðst bráðum væntanlegur til þess þá hann sé búinn að lúka af póstinum. Hann skrifaði fyrir mig amtmanni Jónsen undir mínu nafni, hvar eg bið hann fyrir Siggeir. Svolítið var það öðruvísi stílað en amtmannsbréfið mitt. Hann sagði mér, að þú hefðir skrifað sér í haust og spurt sig um gömlu aktionina, sem er ókláruð, en bað mig segja þér, að með haust- eður vetrarpósti skyldi hann gefa þér skýrslu um að allt hér skyldi klárað, en nú gæti hann það ómögulega. Við verðum að hafa biðlund við hann, hann er og hefur verið okkur hér góður. Því er verr, að heldur krimtir fólk, að sumt gangi heldur í langdrag, en bæði er hann heldur heilsutæpur og hefur heldur erfiðan búshag og mörgu að gegna. Víst mundi ég, að þú hafðir spurt mig um aktion þá, en eg vildi þá ei svara þér, því eg vonaði að hún mundi þá bráðum verða kláruð, en nú kemst það samt því verr upp. Ei meira um þetta. Heiðarlega fer fólki hér að bæta amtmanni skaða sinn, og eru hér æði miklir peningar safnaðir, er sendast eiga með pósti. Ei gaf Guðmundur minn hérna amtmanni, en mér gaf hann rúgtunnu. Svona hefur hann sitt höfuð fyrir sig, og sambýður þetta annari hans breytni við mig og mína. Eg bað amtmann minn selja ei jarðarhundruðin Siggeirs míns. því væri þau skilin við heimajörðina, þá er Guðmundur ei í standi að bjarga skepnum mínum. Hann hefur á hverju ári borgað síra Vigfúsi landskuld eftir þau, en nú hef eg beðið amtmann gefa mér hana, eg svífst nú einskis. Hvernig og hvenær fæ eg bréf frá þér, þá þú ert kominn vestur? Æ, sendu gamla Barð úr Jöklinum með línu, hann hefur ei annað að gera. Hálffegin verð eg samt, að Siggeir minn lendir ei í Reykjavíkur sollinum, því lítt er mögulegt að passa svo vel upp á í fjölmenninu sem þar færra er um. Eg ætti að skrifa húsmóður þinni eina línu, en eg kem mér ómögulega að því. Vert þú nú bréfi betri, en sjálfur mátt þú segja þér, hvað eg mundi vilja skrifa. -- Nú ætla eg að hætta í kvöld. -- Nú á að byrja seinasta áfangann og láta þig vita um árferði héðan, því Runólfur er ei heima og getur því ei létt á mér. Hann er í kaupstað og kemur ei aftur fyrr en þetta ferðafólk er farið, ef allt fer að sköpum. Veturinn lagðist mjög misjafnt á, því í Hlíð og á Eiðum sem og Hjaltastaðarþinghá, var hann mjög harður. Hér í Tungu og Fellum kölluðu menn meðalvetur, til framdala hinn bezta. Ei missti fólk að Eiðum gripi sína. Með uppstigningardegi batnaði tíðin og hefur síðan verið hin æskilegasta, og nú um Jónsmessu er hér sláandi gras bæði á túni og engjum. Skip eru komin, og halda menn að prísar muni verða sem í fyrra og má það heita gott. Öngva man eg nafnkennda dauða. Hvað mig sjálfa snertir hef eg í vetur verið öllu skárri til heilsu en í fyrra, en samt ærið lingerð, stúlkur mínar sæmilega frískar og orðnar vel vinnandi að því hér fyrir fellur, en ei geta þær tekið framförum hjá mér, hvorki til lífs né sálar, í því fína eður því menn kalla levemaade, því eg hef aldrei kunnað það sjálf. Ei ætla eg nú að vera lengur að þessu rugli og held eg þér verði orðið leitt að lesa. Ef Geiri minn kemst lifandi til þín, þá rektu hann til að para, þá ferðir falla, bæði fóstru sinni og Halldóri litla á Kirkjubæ. Vendu þig nú á þessum unga til að verða góður faðir. Ef þú vissir, hvað mig tekur sárt til hans. Þetta var og augasteinn móður sinnar. Vel held eg Stefáni líði, hann er og bezta barn og stillingar skepna. Ei veit eg hvað um framfarir líður í lærdómnum. Við hérna vonum hans daglega til funda, en ei fær hann að vera lengi, því hann er farinn að verða vinnumður og gekk að slætti í fyrra sumar. Vel verði prófasti fyrir það sem aðra meðferð á honum. Nú ei orð meira. Heilsa frá mér, ef þetta nær þér syðra, en öngvan þekki eg undir Jöklinum ef þú ert þangað kominn.

Lifðu æfinlega vel. Þín til dauðans sama

S. Örum. Hfs. 25. júní 1826.
