

Görðum, 29. ág. 1835

Eg hefi fengið seðil frá þér síðan þú komst heim til þín eins elskulegan eins og hann var stuttur, og þakka eg þér fyrir hann innilega. Þar í kenndir þú mér dálítið af franskri latínu; eg get nú ekki fullkomlega endurgoldið þá latínu í sömu mynt, því eg hefi aldrei talað við þá frönsku, en heyrt hefi eg þetta eftir kapteininum, sem kom vestur á Önundarfjörð og talaði við agent Svendsen. Hann gat um það upp á sinn máta, að hann væri ruglaður og brúkaði þessa aðferð, benti á ennið og hrópaði upp yfir sig: Styltýs! Styltýs! - Gaimard, sem annars kallar sig hér Pál Pálsson, lætur vel yfir sinni ferð og lofar að koma aftur að ári. Af því hann þóttist ekki búinn að vera hér nógu lengi, narraði hann kapteininn og nokkra officera á skipinu til að fara austur að Geysi áður en þeir legðu úr höfnum. En kapt. komst að Helliránum og sneri þar aftur með Öðrum til, hinir héldu lengra, en það veður, sem þeir hafa fengið, er dæmalítið um þennan tíma ársins. Gaimard ætlaði, ef veður hefði leyft, að fara í hákallalegu úr Reykjavík, til að geta séð hvernig sá fiskur er hér veiddur; hvort hann hefir nú ætlað sér að senda heim í spíritus einn hákallinn, eins og hann sendi hund, er hann keypti í Reykjavík, læt eg ósagt. Hefði svo verið, mundi eg eins og Júdas forðum hafa sagt, að minnsta kosti hugsað: Hvar til þessi sóun? En veðrið leyfir ei þess háttar ferðalag. Hér eru stormar og rigningar alltaf. Á vissum bæjum er ekki búið að hirða eina sátu. Taðan liggur úti mest öll flöt. Eg er búinn að hirða hér um bil eitt kyrfóður. Heldur þú ekki að nú fari að harðna í ári? Héðan er ekki tíðinda, fólk er heilbrigt og það er nú mikilsvert, nema etatsráðið. Hann er mikið hrumur oftast, samt á ferli, með illa lyktandi uppgang frá brjóstinu alloft. Hann. er líka maður sjötugur.

Nú, þessi dagur er sá 15. af mínu hjónabandi. Þetta eru nú ekki margir dagar að sönnu, en mér finnst hver öðrum indælli, svo eg hefi nú ekki annað að óttast en mér þyki svo gott hér að vera, að eg gefi ekki neitt um að flytja í himnaríki. Það fer nógu vel um mig hérna. Já, eg hefði ekki trúað því, þó einhver hefði sagt mér það, að eg gæti verið svo sæll sem eg er. - Eg held eg verði að enda bréfið með þessari athugagrein, því eg hefi engu við að bæta, sem geti bætt um þetta. Þó eru eftir kveðjurnar frá konu minni til ykkar allra, og þó fyrst, eins og nærri má geta, til þeirrar elskulegu systur. Sunnanpósturinn fylgir með. Og verið þið öll sæl og blessuð.


