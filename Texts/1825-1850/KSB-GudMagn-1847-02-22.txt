
<meta-info>Guðríður Magnúsdóttir til Finns Magnússonar</meta-info>
<meta-date>Oddgeirshólum, 22. febrúar 1847</meta-date>
 Hjartkæri góði bróðir!

Siðan eg páraði þér um jólin, hefir fyrir okkur Sigríði minni ekkert sérlegt til tíðinda borið. Við vorum þá báðar búnar að ljúka af að liggja í sóttinní, sem ungir og gamlir eru og hafa verið að liggja í og deyja úr síðan í haust og í vetur. En við Sigríður mín erum báðar frískari til heilsu síðan en við vorum áður. Oft skrifar síra jóhann í Hruna Sigríði minni til, og tvisvar hefir hann skrifað mér, og þess á milli kemur hann hingað sjálfur, þegar veður og færð og kringumstæður hans leyfa honum það, og eru bréfin hans þess betri og hann þess ástúðlegri sem þau kynnast betur og meira við, Sigríður mín og hann. Hún vonar að guð gefi sér í og með honum allt það gott, sem vel giftri konu veitist með góðum, upplýstum og forsjálum ektamanni. Líka treystir hún því, að fyrst guð hafi gefið sér það, að brjóta ekki af sér neins manns gæði, muni hans föðurgæzka helzt hjálpa sér til að halda ektamannsins ást og góðvild, því á því liggi sér mest í þessu lífi, næst því að vera í vingan við guð. Nú bíð eg þig, bezti bróðir, þegar þú skrifar honum í sumar, ef guð lofar okkur öllum að lifa svo lengi, að biðja hann þá fyrir okkur, og mikið langar mig til að sjá bréfið, sem hann skrifar þér í vetur, eða þá afskrift af því. Eg hefi aldrei beðið þig eða neinn annan um nokkurs manns bréf fyrri, að mega fá að sjá það, og er það ekki af forvitni, en móðurtilfinningarnar eru viðkvæmar og koma Víða við, þó lakara barn væri en Sigríður mín er, og þegar hún er nú líka einasta aðstoðin og gleðin min. Hún biður hjartanlega að heilsa þér og biður þig að biðja guð fyrir sér, og eg bið þig þess líka. Vertu nú í tíma og eilífð margblessaður. Þess biður af öllum hug þín elskandi systir

Guðríður Magnúsdóttir. 
