

Görðum, 13. marz 1828

Þú skalt hafa bréf, er haft eftir þér, þegar forðum varst skrifari hjá biskupi Vídalín, og Eirichsen, nýr af nálinni, var að ónáða fólk með sinni polypragmasía; þú verður þá að hafa bréf með póstinum, ekki samt merkilegt, því eg get ekki andað fyrir kvefi. Þú getur nærri, að þeim líður ei vel, sem á bágt með að anda, þó ekki gangi annað að. - Póstskipið liggur hér enn, svo hætt er við það nái ei skipum hérna, er fyrst eru vön að leggja úr höfnum. Það er orðið hálfhlaðið af bréfum, því einlægt bætist því meira við sem það liggur lengur. Það hefir trauðlega í annan tíma haft meiri pappír en nú, gerir prentverksökin þar mest að, því í henni er skrifað drjúgum á báðar hendur, svo með tilliti til pappírseyðslu kann þessi sök að geta kallast sú íslenzka Hastingssök, hvort sem útfallið á öllu þessu verður þá líkt og á hinni ensku miklu sök. - Menn eru nú hættir að skrifa og nærri því líka að tala um þetta málefni. Seinasta atriðið var það, að stiftíð spurði bókmenntafélagsdeildina hér, hvort og með hverjum kjörum hún vildi að sér taka prentverkið. Fleiri urðu á því að taka að sér þennan aumingja, ef félagsdeildin ytra vildi vera með, menn fengju lán, privil. etc., sem oflangt er nú frá að segja, og stiftið ætlar að útvega allt, sem uppá er stungið. Hvernig heldur þú fari? Eg er huglaus maður og er því hræddur við allt þetta, að minnsta kosti meðan ekki er komið út í háskann. Ekki verður samt farið að prenta í sumar, því fyrst verður að byggja. Það á að vera á Rauðará, og kóngur á að gefa jörðina til þess. Hvernig allt þetta fer mun eiga að sjást seinna, og er ei vert að vera að mæða sig á gátum. - Hér er að öðru leyti allt friðsamt. Assessor Thorarensen, nú sem stendur góður vinur conferensráðsins, er nú eystra að jarða móður sína. Hans löggjöf fyrir Ísland hefir verið lengi í vetur á Brekku, og eitt og annað hefi eg úr henni heyrt, en eg man ekkert. Hún er nú hjá conferensráðinu, og er sagt hann hafi ei komizt til að yfirskoða þetta verk áður en póstskipið varð ferðbúið. - --

Þú hefir líklega heyrt, hvernig komið er fyrir Högna litla; ekki er frítt fyrir, að mér þyki hann ei nógu snemma orðinn faðir. Hann læzt ætla að sigla í sumar, og er það víst að freista drottins, en það hafa fleiri gert og farið nógu vel. Hvort hann verður í þeirra tölu, læt eg ósagt. Faðir hans trúi eg ætli að styrkja hann eftir megni, og sjálfur á hann jarðarpart, 60 spec. virði. Eg segi hér um ekki annað en þetta: Hver verður sína götu að ganga. - Landfógetinn skal hafa beðið um lausn frá embætti og svarað antegnelser etc. Kannske allt fari nú betur en áhorfðist. - Ekki skrifa eg meir en pappírinn leyfir. Kona mín

biður kærlega að heilsa. Eg er ætíð þinn

Á. Helgason.


