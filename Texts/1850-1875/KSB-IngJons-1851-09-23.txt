
<meta-info>Ingibjörg Jónsdóttir til Þóru Grímsdóttur</meta-info>
<meta-date>Bessast., 23. sept. 1851</meta-date>


Mín hjartans góða Thóra! Þó eg hafi með sýslumanni Guðmundsen sent sér bréf, má eg ekki undanfella að láta þig sjá, að eg lifi enn og líður allvel. Þú mátt trúa, að eg oft hefi hjá þér hugann, þó þú ekki merkir það. - Hver getur gleymt minni Þóru, sem þekkir hana? Allir, sem þú þekkir, lifa góðu lífi, og höfuðstaðurinn er alltaf að vaxa og aukast. Systir þín skrifar þér víst og segir þér, hvernig henni líður. En það er sá galli á mér, þegar eg skrifa þér, að eg man ekkert nema að segja þér frá kúnum, kálfunum og hænsnunum. Við höfum allareiðu fengið haustveður, og fingur minn er nú allareiðu lakari. - Ef það væri nú eitthvað, mín bezta Þóra, sem eg gæti gjört fyrir þig, máttu vera viss um, að eg hefi allan vilja til þess. Eins ef þú skyldir hafa lyst til að koma aftur, vil eg gjöra það eg get með að liðsinna þér. Fréttir skrifa eg þér nú ekki, þú fær þær frá systur þinni og sýslumanni Guðmundssyni, því síðan hann fór er allt með ró og spekt. Nú verð eg, mín bezta, að kveðja þig í þetta sinn. Guð annist þig komandi vetur og alla ævi. En eg er alla tima þín af hjarta

elskandi föðursystir I. J. Heyrðu, hjartað mitt, fyrirgefðu mér bréfið danska, sem eg klúðraði saman og sendi þér með sýslumanni  Guðmundssyni. ~ Eg á að heilsa þér innilega frá Kristínu, og allt fólkið tekur undir í sama tón, og eg held öll ferfættu dýrin líka. Vertu ætíð blessuð. 
