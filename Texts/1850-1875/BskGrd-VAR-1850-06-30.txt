

30. júní 1850

Það voru ósýnilegar gjafir að fá bréf frá þér nú einmitt þegar eg kom heim frá Bessastaðakirkju, einasta þótti mér skaði, að ekki var kominn til þín seðill frá mér, sem eg skrifaði þér með syni þínum Steingrími, og kannast eg við það, að eg hélt ekki að honum að sækja um að vera við skólann, fyrst hann gat ekki fengið dimission eftir loforði stiftsins, sem mér þykir nokkuð þungt fyrir stiftið. Þú getur enn nú gert hvað þér sýnist, því allir sem sögðu sig úr skóla, eru búnir að kalla aftur sína kröfu, því stiftamtmaður hafði sagt þeim, að þeir væru ómyndugir og þeirra document væru því ómerk, sem einu gilti hvar lægju. Eg hefi áður látið í ljósi við þig mína meiningu um Steingrím og get ekki tekið hana aftur. Þegar hann fær attest frá skólanum, svo getur hann fengið dimission ytra í haust, því eg þykist vita, að hann er verðugur fyrir hana eða hæfilegur til hennar. Því svo mikið ómak, sem vor Trampe gerir sér fyrir skólanum, svo mun það verða niðurstaðan, að Egilsen þrífst þar aldrei, og er það nokkuð mæðulegt. Nú er altalað, að Trampe vilji hafa skóla oeconomie í Reykjavík, og verði það reynt, svo er eg viss um, að úttalað er um vorn skóla, og svo segi eg: Far vel Dragi! - Þetta er nú annars kuldahlátur.

Biskupinn prédikaði í Reykjavík í dag. Ministerium hefir að nokkru leyti falið honum það á hendur að predika þar og láta prédika við og við, svo söfnuðurinn fari ekki þann breiða veg, sem allir vita hvert liggur, þegar þeir heyra ekki hvað presturinn prédikar, en heyra þó svo mikið, að hann fer með eintóma heimsku. Þegar Synodus er hjá liðinn, er sagt hann ætli að fara að visitera austur í Múlasýslu. Svona er að vera nokkuð vaskur!

Þú óskar mér til lukku með kapelláninn. Ekki get eg tekið móti þeirri gratulation, því fyrst er hann ekki fenginn með Vissu, og síðan vildi eg heldur að eg þyrfti hans ekki, og þarf hans heldur ekki nú sem stendur. Og hefði eg ekki svo mikla fjölskyldu, svo mundi eg heldur resignera, fyrst sóknin Vill ekki setja mig af eins og sra Ásmund og Baldvin fyrir norðan, sem mælt er að nú á Hvítasunnudag hafi af sókninni verið afsettur í kirkj [unni]. Þau tíðkast núna breiða spjótin! - Þjóðólf færðu með þessari ferð, kannske líka Landstiðindin, sem sra Þjóðólfur kallar Vatnstíðindi, og trúi eg ritstjóranum þyki nafnið nokkuð þunnt sem von er. Þessa bögu segja menn Egilsen hafi ort á leiðinni til Hafnar í vetur:

Þjóðólfur nagar nöglur á sér, numinn burt frá sprökkum, en Landstíðindin leika sér sem lömb á vatnabökkum.

En eg ætti að hætta þessu bulli. Hvernig Finni okkar gekk og hvers vegna svo fór fyrir honum, er eg búinn að skrifa þér áður. Maður í lagi verður hann samt einhverntíma. Og vit þú hvort eg lýg. Amen.

Hér neðan við á eg að bæta miklum kveðjum frá konunni og mömmu. Eg sé ei betur en mamma sé við líka heilsu og áður, nema hvað fóturinn oftar er henni bagalegur en fyrri. En hún prúttar ekki og kveinar ekki og sinnið er sama sem fyrri, stöðugt og guðlegt og gæzkuríkt. Og nú er eg hættur.


