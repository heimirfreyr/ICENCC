
<meta-info>Dómhildur Briem til Ólafs Briem</meta-info>
<meta-date>Grund. 10. júlí 1851.</meta-date>

Grund. 10. júlí 1851.

Sæll vertu æfinlega elskan mín.

Fyrst af öllu þakka eg þér tilskrifin. Hnausabréfið fékk eg fyrri og gladdi mig það nokkuð, en seinna bréfið færði Guðjón mér, og þá fyrst brosti eg af alvöru ofurlítið frá því þú fórst. Eg gaf Guðjóni tvö staup væn. Börnin glöddust mest af tilhugsuninni, þegar þú kæmir með nýja Fálka, og vildi eg þú fargaðir honum ekki aftur. Jón hér gladdist í anda þegar hann frétti þú hefðir fengið þennan gráa jálk hjá Þórði gamla. Hann sagði það væri klárhesta afbragð.

Við hér höfum varðveizt frá slysum þann dag í dag, og er hver við sína vana heilsu, guði þakkir. Gamla Ingibjörg er farin að stauta við stafprik. Jón Ólafsson í Leyningi var fyrir viku síðan að ná ám sínum í klettum fremra hjá sér og hrapaði á hann steinn og dalaði á honum höfuðið. Hann hrapaði líka sjálfur og fannst svo afllaus öðru megin, hálfdauður og vitskertur. Johnsen læknir segir það sé tvísýnt um líf hans, en aldrei kom hann til heilsu. Ólafur á Gilsa er hér í dag og er daufari í bragði en þegar hann var hér fyrri. Hann missti hann úr barnaveikinni, sem hann sagði sér heiði þótt lang vænzt um, og varð að vera sjálfur hjá henni nótt og dag, því aðrir hefði ekki haldizt við nema til skiptis með sér. Hann hefur ekki verið annað að heiman en 3 daga hér á undan í Saurbæ, og er eg nærri hrædd við hann, að annaðhvort gæti barnaveikin flutzt með honum eða veikindin frá Saurbæ eða hvorttveggja, máske hvorugt. Þorsteinn í Saurbæ liggur mikið þungt í þessari nervefebersveiki, en ekki fleiri hér um pláss ennþá. Geir missti nýlega barn. Eg er svo hrædd.

 Síra Einar gerði mér boð að ljá sér Jón nokkra daga, og er eg næsta rög við það og veit varla, hvort eg fæ það heldur af honum, en eg veit þú vilt gjarnan gera það fyrir síra Einar. Vigfús í Miklagarði biður um þá báða, og nóg hafa þeir að gera heima. Margir báðu guð að blessa þig. þegar eg var að bera kveðjur þínar, og lofuðu guð, eg held af hjarta, að þú værir kominn yfir hættur á leiðinni suður. Vænt þótti mér, að þú hafðir ekki riðið Norðlingafljótið til sunds, heldur gert lykkju á leiðina. Mörgum þótti það betur og sögðu það hefði verið við að búast af þér, að þú hefðir ekki brúkað neina flónskureið. Vertu líka gætinn á heimleiðinni og farðu heldur krók en leggja út í slæmt, en gleymdu samt ei tíma heimferðar.

Eg bað apotekarann um 3 pund af hvítum vínsúr, því eg ætlaði að biðja þig að útvega það syðra, ef það fengist ekki. Hann sendi mér það, en mikið hafði honum þótt það. Í seinni kaupstaður trjáviðarferðinni voru teknar 7 fylltir, og var ekkert af því áður út tekið. Það voru allt mjó borð, eg veit ekkert hvað þú vilt láta taka af trjávið, en eg er hrædd um að það verði búið að velja úr því öllu þegar þú kemur, því margir eru að taka trjávið. Eg er að hugsa um, hvort eg á að láta taka út trjávið, þó ekki verði hann sóttur. Dauð er jafnan höfuðlaus kona heima, má eg segja eins og karlinn.

Það komu félagsritin, og sendi eg sínum presti hvort þeirra H. J. J. E., en þér ætla eg að senda bréfið, sem með fylgdi, svo þú getir sýnt frænda þínum það ef þörf gerist. Vertu samt mildur í meðferð og hafðu frið við alla menn, svo mikið sem í þínu valdi stendur. Hefndu þín ekki sjálfur.

 Grímur í Möðrufelli er hér í dag að hjálpa til að setja þilið. Hann bauð mér þénustu sína. Hann biður ógn að heilsa þér og allir þeir, sem af vita eg skrifa þér. Með sama móti líður Magnúsi á Möðruvöllum og Jóhannesi í Holti líka. Hann fékkst til að vera tvær nætur í Kristnesi og fór svo fram eftir aftur og sagðist aldrei þar skyldi meir koma.

Ef þú hefðir séð eitthvað af barnagullum skrítnum, hefðir þú átt að færa börnunum, ef þau lifa það þú komir heim. Kristinn litli þagnar sjaldan á þér og er svo staklega hugsamur með allt, sem þér er til góðs og hægðar.

Eg ætla að biðja þig að afráða ekkert um að koma Eggert okkar fyrir í Hruna. Ég get ómögulega látið hann burt svona ungan, hann er ekki nema 11 ára enn. Ef hann lifir og þú vilt láta hann læra þess háttar, sem þér datt í hug í vetur, er nógur tíminn. Hann er ekki svo ónæmur. Máske heldur að hann hefði getað eitthvað undirbúizt í firðinum einhversstaðar. Þú sagðir í vetur þú spyrðir mig ekkert að því, þó þú kæmir honum fyrir í Hruna, en því betur ætla eg að biðja þig fyrir að ráða það ekki fyrir fullt og fast í þetta sinn.

Ekki get eg annað sagt en allir nær og fjær vilji gera mér það til þægðar og þénustu, sem þeir geta, en eg get ekki metið það eins og vert er, því eg hef svo margt að hugsa, þarft og óþarft. Allir vilja láta mig útþrykkilega segja sér, hvað þeir eigi að gera hvern daginn, og eg reyni til það eg get, að það sé það haganlegasta hvert sinn. Ég held líka mér sé það Skást að hafa svo mikið sem eg mögulega get um að sjá, eg hindrast þá heldur frá að gera mér eins miklar grillur eins og eg hefði verið í standi til, ef eg hefði lítið haft að gera. Ég get líka betur sofið þá eg geng þreytt til hvílu. Oft dreymir mig vonum betur, að þú ert kominn til mín og eg suður til þín. Eg lofa guð fyrir það þegar eg vakna, að eg hafi notið þeirrar ánægju í svefninum að hafa fundið þig og bið líka þrátt og oft að mér auðnist að finna þig hressan og glaðan meir en í draumum og anda. Eg nærri iðrast, að eg geri þér það ómak að lesa þetta leiðindabull mitt, en eg varla gáði fyrr en eg var komin svona langt, og eg hefði vel getað haft nóg að skrifa þér heilu nóttina og það eftir er af deginum, ef eg hefði mátt. Þó eg sé við skyrkollurnar mínar, þá sveimar þankinn til þín og talar við þig. Eitt er, sem mér þykir betur, þó fátt geti glatt mig nema að frétta þér líði vel, er það, að Sigfús gamli hefur hreint aflagt að smakka brennivínið, nema ef það kynni að vera endrum og sinnum í kaffi, og þó hann hafi farið eitthvað, hefur ekki sézt það allra minnsta að hann væri kenndur.

Vertu ætíð blessaður. Guð veri með þér syðra og æfinlega og fylgi þér farsællega heim til mín aftur.

Þín D. Briem.
