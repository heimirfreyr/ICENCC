
<meta-info>Ingibjörg Jónsdóttir til Þóru Grímsdóttur</meta-info>
<meta-date>Bessast., 25. febrúar 1852</meta-date>

Blessað hjartað mitt!

Innilegasta þakklæti fyrir þitt ágæta bréf með póstskipi og altarisdúkinn og alla þína innilegu góðsemi, sem þú ætíð sýnir þinni gömlu og veiku föðursystur. Mér líður við það gamla. Fingur minn versnaði strax sem að kuldinn kom, og maginn er heldur ekki góður. - Stína mín hefir í vetur misst yngri dóttur sína, svo nú á hún aðeins eina dóttur eftir.

Við höfum haft mildan vetur. Þó er sagt, að grænlenzkur hafís sé fastur við Norðurlandið. Fjárpest geisar hér og eyðileggur fjölda fjár. - Dálitla anvisning hefi eg sent systur þinni, sem þú átt. Þó er hún ekki nærri nóg fyrir altarisdúkinn. Hafðu nú aftur mitt hjartans þakklæti fyrir hann. Ef að nokkuð er að frétta, fær þú það frá systur þinni. Þó má eg ekki undanfella að meðdeila þér þá gleðilegu fregn, að mín Rauð í miðjum október kom niður með fallega dóttur. Hún lifir enn, er stór og frísk, hefir dökkrauðan kjól, hvítan blett á enninu. Þú getur nærri, að eg held mikið af þessari dæilegu skepnu. Líka á eg nú mikinn flokk af hænsnum. Viljir þú heimsækja mig, er eg til með að skenkja þér eina hænuna. Þura mín, það góða barn, er nú aftur frísk. Gleður það mig mikið. Eg vona að frétta að bróðir þinn eldri sé nú aftur kominn á einhvern veg og að ykkur öllum líði vel. Stiftprófastur er nú heldur lasinn af gigt í den eine Hofte. Sagt er, að amtm. Havstein vilji ekki batna. Mikil barnaveiki hefir hér verið í vetur og burtrifið fjölda af börnum. Það er merkilegt, að eg geymi ætíð þangað til seinast að skrifa þér, en þegar eg byrja, man eg ekkert, og fær þú svo ónýtasta bréfið. Sjáir þú sýslumanninn Guðmundsen og konu hans, bið eg mikið að heilsa. Eg hefi að sönnu ætlað að skrifa henni, en eg er einhvernveginn svo þreytt og ófrísk, að líklega ferst nú þetta fyrir. - Heilsaðu þinni góðu móður og systkinum mörgum sinnum frá mér. Vertu nú blessuð alla ævi, hjartað mitt. Guð annist þig alla ævi - óskar þín af hjarta

elskandi föðursystir

I. J. Thomsen.

Allar skepnur tvífættar og fjórfættar biðja að heilsa minni hjartkæru og beztu Þóru. 
