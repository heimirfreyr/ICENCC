

15. október 1853

Kærustu þakkir fyrir tilskrifið 12. næsti. m. Þú segir í þessu bréfi: jacta est alea. Herrann gefi nú, að þú fáir nú jactum venereum. Er það ekki bezta kostið: Að heilsan og lífið endist, þar það er vafaspursmál, því fleiri deyja en tannlausu jálkarnir, eg og mínir líkar. Að minnsta kosti hafa í ár dáið tveir öflugustu bændur í minni sókn, en enginn hrumur og aldraður, heldur nokkur börn á fyrsta og öðru ári. Og ekki þurfti sonur þinn, Finnur, aldurinn til að deyja. Margur sér eftir honum eins og eg, einkum johnsen, hvers önnur hönd hann var. Mér er skrifað, að hann hafi þjáðst undir andlátið 40 tíma, haldið þó fram í andlátið allri rænu. Nú, hann er frelsaður frá lífsins vafstri. Og þó eg viti ekki, hvað það þýðir að eiga syni eða dætur, svo ætlast eg til, að foreldrar geti aldrei, sé þeim það ætlað, haft minni mæðu af sinum afkvæmum en að frétta að þau séu sáluð. - Héðan er ekkert tíðinda, mesta veðurblíða, en jafnframt sultur og seyra, engan mat að fá í kaupstöðum og mikið fiskilitið.-

Ætli þú hefðir skaða af því að láta rifa hús þitt á Stapanum og flytja til Rvíkur og setja þar upp. Væri Einar bróðir minn á lífi, skyldi eg tala um þetta við hann. En glugga og allar hurðir Og skrár skaltu taka með öðrum þínum flutningi, því það gengur út í Rvík. Ljótt er að vera ónýtur og gamall, þá fer ekki einasta dugur, heldur líka hugur, en verst er að missa hug. Minn hugur er svona, að eg vildi flytja þitt hús suður, ef eg hefði menn til að rífa það fallega. En að láta sækja það, kostar engin ósköp. Æ, eg hætti þessu masi. Eg skrifa í flýti. H. okkar skrifaði mér í gær, að hann ætti á morgun að senda þér þín póstskipsbréf; eg verð því að senda í dag og má ekki draga það lengur. Við í Görðum lifum viðlíka og áður. Mamma með sömu heilsu. Hún biður hjartanlegast að heilsa, og við hjónin kveðjum ykkur á Stapanum líka hjartanlega. Þinn

Á. Helgason. 

