

28. okt. 1852

- - - Við hér í Görðum lifum við það venjulega. Mamma er við sömu heilsu og áður, við hjónin sömuleiðis, nema hvað báðum okkur hjónunum fer aftur með sjón, og mér fyrst þetta ár. Þó get eg, þegar eins er bjart og í dag, lesið skýrt prent gleraugnalaust, en við koluljós og jafnvel kertaljós les eg ekki gleraugnalaust. Og guð gæfi að þú hefðir líka sjón! En guð er ráðríkur og gefur og tekur sem honum sýnist. - Eg man ekki hvort eg hefi skrifað þér siðan Egilsen okkar dó. En mikið sá eg eftir honum. Hann var líka einn af þeim fyrstu, sem eg hefi dimitterað og ætíð elskulegur maður, auk þess sem hann var vor lærðasti landsmaður síðan Hannes og Finnur voru liðnir (en betra skáld var hann en báðir þeir). En hann kannske hafi vantað þann rétta djöfuldóm. Hannes vantaði hann ekki, en bæði Finn og Egilsen. Ekkja Egilsens hefir skrifað mér tvisvar til, síðan hún varð ekkja. Sveinbjörnsen er hennar værge, og um hann segi [eg] ekki meir en þetta: Heldur vil eg hafa hans fylgi en 10 annara.

_ - - Frá Finni og Árna, sonum þínum, fekk eg bréf. Finnur hefir góða von um, en því miður ekki vissu fyrir því, að hann hafi fengið beqvem í sumar, og nokkuð lengi verður hann að bíða vissunnar. En þú manst að karlinn sagði um árið, sem lá fyrir dauðanum, þegar þjónar hans afsökuðu sig frá að færa að hans sóttarsæng peningakistilinn hans með því, að Satan héldi á honum og segði: þennan kistil á eg. Sá veiki svaraði: Verið ekki að þessu, færið mér kistilinn, Satan og allt saman, því það er svo gott að vera viss. - --


