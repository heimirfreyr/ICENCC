
<meta-info>Ingibjörg Jónsdóttir til Þóru Grímsdóttur</meta-info>
<meta-date>Bessast., 25. febrúar 1851</meta-date>


Blessað hjartað mitt

Mikið varð eg sorgandi að frétta ekkert af þér með póstskipinu. Þess vegna hefir þessi annars sérlega mildi vetur verið ósegjanlega langur. En nú lifi eg við þá von, að sá, sem öllu stýrir, muni hafa leitt þig til móðurhúsa. Fréttir, ef nokkrar eru, fær þú frá systur þinni. Eg lifi rétt við það gamla, hvað heilbrigði snertir, en augun hafa verið betri. En nú eru þau heldur lakari aftur. Þú fær víst bréf frá Guðrúnu minni og Stínu. Þess vegna þegi eg um þær. - Hér eru enn flestir látnir í friði um stund, nema hvað Þjóðólfur finnur skyldu sína að áreita marga, ekki minnst landstjórnina. - Bróðir þinn eldri var svo góður að senda mér frugter með póstskipinu, sem allar smökkuðu vel. Kassi, sem hefir að færa dálítið af reyktu kjöti, er kominn í póstskipið, og vona eg þið takið vilja fyrir verk. Fáeinar pylsur, sem líka eru reyktar, eru í sama kassanum, og fylgir honum adresse bréf til þinnar góðu móður. Fragtin er borguð. - Mikið langar mig nú til að heyra frá þér, mín elskaða Þóra, hvernig þér leið í kuffen og hvernig þú hefir lifað siðan. Vona eg með vorskipinu að sjá bréf frá þinni elskuðu hendi. - Ef þú hefir hugsað nokkuð um altarisdúkinn, gjörir þú svo vel að senda hann og reikning með. Ef ekki, þá hastar ekkert með hann.- Gleði var mér að sjá mynd föður þíns sál., þó sorg og söknuður eftir hann vakni um leið hjá mér. Eg er ónýt til að skrifa í þetta sinn og verð því að hætta - og fullvissa þig um, að eg alla mína daga minnist þín með ást og söknuði. Þúsund þakkir, hjartað mitt, fyrir allan þinn kærleika og elskusemi, sem þú gladdir mig með. Lifðu nú alla tíma sem bezt fær óskað þín sorgandi

af h arta elskandi föðursystir

I. J. Mín elskaða Þóra. Þessu blaði á að fylgja vaðmál, sem eg óska þú getir notað í undirklukku. Eg hefi beðið systur þína að segja þér, að það hefir mislukkazt. Guð annist þig, mín bezta, - allt fólkið. - Það veiztu, hjartað mitt, að þú ert mér velkomin ef þú vilt. Þó ættir þú máske að spyrja einhvern til ráðs. En systir þín mun nú samt skrifa þér sína meiningu. 
