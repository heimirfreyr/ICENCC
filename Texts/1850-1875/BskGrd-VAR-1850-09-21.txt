

21. sept. Síðan hjálagt blað var skrifað, er á að fara héðan á morgun inn í Rvík, er skip komið með salt frá Englandi, sem segir Friðrik 7. giftan jómfrú Rasmusen, 0: til vinstri handar. Ludvik Philip, franska kónginn seinasta, dáinn í Englandi og það með, að Victoria og maður hennar hafi fylgt honum til grafarinnar. Þar að auki er sagt, að Austurríkiskeisari sendi mikinn her til Holstein, sem eigi að skipa hvorutveggjum sem stríða að leggja niður vopn. Það mun nú vera ráðlegast að hlýða, þegar sá skipar, sem sýnir kannske 100.000 hnífa; en ekki lízt mér á að heita húsbóndi í Danmörku og verða samt að hlýða karlinum í Austurríki, og Absalon gamli kunni ekki við það, að þýzki keisarinn væri húsbóndi í Danmörk. Lúðvík 14. sagði einhverntíma: Eg hefi ætíð verið húsbóndi heima hjá mér og stundum annarsstaðar, og það þykir mér dálítið gerðarlegt.

Eg hefi nýlega fengið bréf frá einum vorum þingmanni tilvonandi, hvar í hann spyr mig, hvort Íslandi sé ekki betra að vera út af fyrir sig en í sambandi við Danmörk. Þetta held eg ekki eigi andlega að dæmast; en þó svo væri, þá ætla eg mér engu að svara, enda get eg ei öðru svarað en ójöfnuði upp á slíkar spurningar. Allir yfirréttarmenn hafa fengið launaviðbót (justitarius 400 rd). Einn í yfirréttinum er mælt sé daglega að tæja ull og kveða rímur. Nú, þegar lítið er að vinna við embættið, svo er betra að starfa þetta en ekkert. Eg kann ekki að tæia, en kotru skal eg ei færast undan að tefla svo sem hálfan dag í einu.

Úr Múlasýslu fréttist, að lærisveinar þaðan ætli ekki að koma til skólans í ár og hafi skrifað það biskupi, þegar hann var með þeim, en hann svaraði aftur í styttingi, og svo varð óþægð úr því á báðar hendur. Og nú er á ekkert annað að minnast en það, að okkur hér líður við það venjulega. Veiztu það í dag er fæðingardagur konu minnar, og þó er engum hingað boðið. Er það ekki fátæklegt?

Við kveðjum nú hjartanlega og mamma ekki síður.

Fréttabréfið frá Finni þínum legg eg hér með.


