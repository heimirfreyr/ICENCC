

Görðum, 6. marz 1850

Nú eru póstskipsbréfin mín héðan farin og drengur með, sonur míns gamla lærisveins Þórarins Erlendssonar, sem nú er prestur á Hofi í Álftafirði, bezta sál, eins og allir mínir lærisveinar eiga að vera og öll þeirra ætt. - Ef þú manst nokkuð úr Laxdælu, þá vil eg taka mér í munn orð draugsins, sem stóð við kirkjudyrnar á Helgafelli, þegar Guðrún Ósvifursdóttir gekk þangað til að gera bæn sína; draugurinn sagði: „Mikil tíðindi, Guðrún.“ Nú ættir þú að svara mér eins og Guðrún svaraði þá: „Og þegi þú, hinn armil“ Já, eg skal þegja, ef þú vilt; en bágt er að bindast fyrir fullan. Mér ofbýður, að Egilsen er flæmdur frá skólanum. Um prestinn tala eg minna, því allir vita, að með presta má fara hvernig sem vill. Þú mátt kenna mér um, að sonur þinn, Steingrímur, sótti um að fá dimission í vor, en það er ekki mér að þakka að hann fékk hana, heldur blessuðu Stiftinu, sem er eins og drottinn, sem gerir allt hvað þeir guðhræddu girnast. En stiftið núna vantar samt nokkuð, nefnilega þann rétta djöfuldóm, sem sra Hólm talaði um. En hægra er um að tala en í að komast, og guði sé lof að eg dinglaði ekki við stiftssakirnar (eg segi nú eins og kerlingin: Aldrei skal eg eiga biskupinn). En aldrei hefði mér getað dottið í hug að þvinga nokkurn mann til að ganga í bindindi, sem lektor gamli Johnsen hefir sagt að Væri ókristilegt, og vissi hann hvað hann sagði, maðurinn sá.-

Árferði er hér eins og allsstaðar annarsstaðar mikið gott. Mamma var töluvert veik í fæti um jólin, nú er hún orðin fullt eins góð og áður. Samt hnignar henni svo, að hún kveinkar sér við að skrifa; en eg fékk líka það innfall nýlega, að eg, vegna helti, gat ekki komizt á hauginn; og hefi leitað lækningar, og er nú svo brattur, að eg get vappað út og inn, og hefir mér bezt batnað af haustull, sem eg hefi lagt við mina hægri lærhnútu. - Nei, þú kemur ekki suður og þú siglir ei heldur. Eg er nú að njósna um hús, sem eg vildi þú ættir í Reykjavík. En sé þar eitthvað í vegi, svo held eg gæti verið nóg hús fyrir þig það sem Hannes mágur átti einu sinni, en nú er eign sýslumanns Melsteðs, og það hús mun hann vilja selja. Hann keypti það fyrir 2000 rd, en hefir síðan trassað það; því fylgir móhús og heyhús og eg trúi kálgarður. En um hitt húsið skrifa eg seinna, einasta veit eg þetta, að uppáhald þitt, Sveinbjörnsen í Nesi, ætlaði að kaupa það hálfgjört í fyrra fyrir 1200 rd, en varð ekki af. - Þú skrifar eitthvað um jarðamatið, já, það mun fara eftir mínu hugboði, seinasta jarðabókin verst af öllum. Heldur þú að Repp segi ekki hitt og þetta á þinginu mikla? Eða þekkir þú hann ekki? Menn hér syðra gera nú allt eftir útlenzkum. Þeir hafa líka fengið hugvekju jafnvel í prédikunum, að minnsta kosti hér í Görðum, samt ekki hjá mér, að þar eð útlendir væru farnir að tíð-ka komur sínar hingað, svo ættu allir hérlandsmenn að taka sér snið eftir þeirra siðum. Hefði eg mátt svara, svo hefði eg haft fyrir texta: Eftir útlendri þjóð etc. Með öðrum orðum: Þeir í Reykjavík héldu nauðsynlegt að halda prófþing eftir sið danskra, og Repp fékk flest vota, þar næst fógeti Kristjánsen. Þó ætla menn, að þegar alvöruna skal gilda, muni Kristjánsen ekki taka hnossið, því hann er embættismaður, sem hér eru nú allir rækir. Og Sivertsen í Flatey skrifar mér, að líkur sé tónninn vestra. Hann skrifar mér líka, að frændi minn, Jón Sigurðsson, hafi enn boðið sig Ísfirðingum fyrir þingmann, en þeim líki hann ekki. Kallar þú þetta ekki frelsishreyfingar? Heldur þú allir Íslendingar sofi? Nei, hatursmenn herrans vaka. Og ekki er vert að vekja björninn sem sefur. Það eru ekki allir eins röskir og Finnbogi rammi að vinna bjarndýrin.-

Fólk er mikið heilbrigt hér syðra; einn er dáinn hér í sókn á þessu ári; barnadauða ber ekki á. Ekkja vinar þíns, Halldórs gamla apotekara, sálaðist fyrir jólin; eg fann hana í sumar af gömlum vana, og sá eg þá engin dauðamörk á henni. En gamall skal. Önnur mannalát hefi eg ekki frétt, sem vert sé á að minnast. - Ekkja gullsmiðs okkar Thomsens geymir hjá sér til sumarsins tvær bróðurdætur sínar. Raun er henni víst mótgangur tengdasonar hennar, prestsins í Reykjavík, en hún er tápkona, þó hún finni til sinna meina. - Þarna hætti eg við í þessari skorpu.

9. marz. Sonur þinn er búinn að senda mér þá 33 rd 91 sk, sem þú ætlaðir að láta mig næstl. fardagaár hafa eftir Brimilsvellina. Hefði eg fengið tækifæri til að tala við hann áður, svo hefði eg beðið hann að halda eftir því sem þú gath of mikið í fyrra, sem mig minnir væru 5 rd, og verður þú svo að taka það af þessa árs væntanlegu Brimilsvalla afgjaldi, sem nú er ofgoldið, eða þessir 5 rd (eg man ekkert um skildingana).

Norðanpósturinn var ekki kominn í gær. Póstskipið bíður til sunnudags. Meira veit eg nú ekki um það opinberlega. - Í fyrra dag dó hér í sókn stúdent Guðm. Pétursson, 63 ára. Hann var faktor áður fyrri fyrir Sívertsen okkar, hefir búið hér í sókninni síðan hann sleppti því starfi. Mér var vel við hann, því hann hélt mikið uppá mig, og þú veizt að slíkt kemur sér vel, bæði hjá kvenfólki og prestum. - Um hús í Reykjavík, sem eg hefi minnzt á við þig, er eg ekki enn búinn að fá neina áreiðanlega relation, eg skal skrifa um það seinna. - Nú, fái Jón Sigurðsson prestakall til vorsins, svo lofi hann guð; eg resignera ekki að svo stöddu, því eg get þó látið leiða mig útí kirkju; eg get líka engan kapellán fengið nú til vorsins, og nú í vor liggur mér mest á manni, sem yfirheyrði börn, sem eiga að confirmerast í vor. En þar til get eg engan fengið (sem sagt). - Þegar þú kemur suður til vor, því hingað áttu að koma, þá getur þú gert Pál þinn að kapelláni hjá mér og haldið honum hjá þér þess á milli. Því lengi get eg skírt og þessháttar. Þá þénar hann undir eins guði og mammon. Eg tel mig mammóna, og svo verður þú guð, þó þú verðskuldir það ekki. Það er ekki allra. _ Þú sér, að í mér er galsi. Eg skrifaði syni þínum Steingrími um húsið, ekki samt fyrir þig; hann afsakaði sig uppá vissan máta. Svo skrifaði eg Hannesi mági okkar. Hans bréf sendi eg þér, og að öllu athuguðu sendi eg nú á morgun inni Reykjavík með þennan seðil og þá hugvekju frá mér, að nú sem stendur er ekki betra hús að fá í Reykjavík en sýslumanns Melsteðs. Og nú gerir þú það sem drottinn kennir þér.

Í dag frétti eg, að sra Sveinbjörn sigli með póstskipi og að hinir og þessir í Reykjavíkursókn hafi gefið honum 80 rd til ferðarinnar, líklega fyrir frammistöðuna í dómkirkjunni seinast, sem kostaði hann bara 10 rd. Kannske hann geti nú orðið eftirmaður sra Ásmundar, ef þeim tekst að róa hann af gærunni, sem ekki er víst. - Norðanpósturinn kom fyrst í gær. Póstskipið er ófarið. Það fer þegar gefur. - Engar fréttir heyrast lengra að, nema svo litlar um þær blessuðu frelsishreyfingar, - og þessar hreyfingar þýða þó ekkert. Hvað segir þú um Landstíðindin? Mér þykir ekkert betra í þeim frá upphafi til enda en auglýsing nú frá Sveinbjörnsen í seinasta nr. viðvíkjandi stönzun Þjóðólfs, því eg skil hvað það þýðir. En eg kann illa við gutlið, sem enginn skilur. - Nú hefir um tíma verið hér mikil óveðurs öld og enginn verulegur bati er enn kominn, þó í dag sé allgott veður. Mér er einlægt að batna í mjöðminni og mest af haustull, sem lögð er við hnútuna. Svo er eg Árni á báðum fótum. - Meira nenni eg ekki að bulla, enda er konan að skrifa í kappi, eg held fyrir sig og móður sína, sem nú er farin að hliðra sér hjá skrifturn, og segi eg henni það sé af hörkuleysi, því svo lengi eigi hver Íslendingur að ganga óhaltur sem fætur séu jafnlangir. Ekki get eg nú samt lifað eftir þessu, því ekki veit eg til, að fætur á mér séu mislangir, og þó geng eg haltur. En eg geng samt ei nema út og inn, en fer ekki langferðir fyrr en í vor, ef eg geri það þá. Og vertu nú sæll. - Viljir þú fyrir alvöru komast í Reykjavík, þá kauptu Melsteðshús. Þú fær ekki annað betra, því það hús er ekki með skifuþaki, en þegar hvessír, svo bila þessháttar þök, að minnsta kosti á skólanum. Hann er nú líka hár.

Þinn

Ã. Helgason.


