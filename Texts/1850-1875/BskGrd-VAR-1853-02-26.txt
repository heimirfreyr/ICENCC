

Görðum, 26. febrúar 1853

- - - Eg þakka þér nú alúðlegast fyrir elskulegt tilskrif 8.  rn. og allar þær fréttir, sem það færði mér, bæði þær pólitísku og hinar. Þær pólitísku get eg nú ekki endurgoldið með politiskum, því hér í mínum söfnuði hefir aldrei orðið vart við politík og því síður nú, þegar hvergi fréttist til hennar nema fyrir austan og vestan, já, ekki fyrir norðan! Já, það kveður svo rammt að, að Jónarnir fá hér ekkert tillag, og er það ekki mér að kenna. Viðkomandi gengu fram hjá mér, enda gerist eg nú gamall, og fólu mínum kapellán og yngsta hreppstjóranum að safna hér tillögum, er skyldu aðeins vera 14 rd, en ekkert er fengið. Hinar fréttirnar eru nú litlar, og þeir hálfbræður, Ingólfur og Þjóðólfur, sem alla hluti vita, eru búnir að prenta þær. - --

- - - Í Reykjavík held eg ekki hafi verið talað um annað meira á þessu ári en fráfall hunds, sem rektor vor átti og sálaðist í janúar (datum veit eg ekki). Tveir læknar er sagt til hans hafi komið daglega í hans banalegu, og yfir honum var vakað seinast í legunni á næturnar. Daginn sem hann dó skal rektor hafa gefið skólapilturn frí frá sínum tímum, sem þó ekki er hans vandi, og lík þess framliðna er sagt að sé geymt í spiritus og eigi að sendast út yfir hafið til greftrunar etc., etc. Kannske Sveinbjörnsen okkar skrifi þér eitthvað um þetta, og verður það allt áreiðanlegra, því það má svo heita, að hann sé testis oculatus. Hingað hefir borizt, að rektor sé að semja sögu um það nafnfræga skólauppþot, þar af ætti að sjást, hvað ómissandi sé eftirmaður Egilsens okkar, og kann það að vera satt, því góðmennska gildir ekki, segir Gröndal gamli, gef þú duglega á kjaft. Heyrðu! Eg vil stinga öllu því ljóta undir stól, kasta manna syndum í hafsins djúp, svo þeirra minning komi ekki að eilífu upp; en þess heldur vil eg frétta allt gott um alla menn, svo eg fái ekki þá grillu að eg sé af djöfla kyni, því eg er þó af mannkyni, skal enginn geta neitað, og jón okkar Guðmundsson má stefna mér upp á það nær sem hann vill. - --

- - - En heyrðu! Mér var boðin til kaups Flensborg í Hafnarfirði í gær. Viltu ekki kaupa hana með mér? Hún fæst vissulega fyrir 4000 rd. Þar eru mikil hús, þar er túnstæði fyrir tvær kýr og meira til, ef vel yrði á borið. Þá eruð þið nálægt mömmu. Seldu nú Brimilsvelli fyrir 2000 og vittu svo hvernig fer. Húsið þitt á Stapanum skulum við selja, já, fyrir 1200 rd, eða flytja það í Reykjavík, setja það upp í Rvík og taka svo inn rentu af því árlega, kannske 100 rd. Já, þetta er nú loftkastali, en þegar allir byggja þá, svo má ég líka byggja.

Konan mín ætlar að skrifa og bætir upp mína ávöntun. Beztu kveðjur.


