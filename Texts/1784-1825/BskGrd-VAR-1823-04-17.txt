

17. apríl 1823

Fyrir nokkrum dögum er að sönnu komið skip frá Kaupmannahöfn í Reykjavík, en engar merkar fréttir eru af því komnar hingað, og ekki trúi eg mikið hafi til tíðinda borið ytra síðan seinast fréttist þaðan. Allir nafnkenndir skulu lifa þar. Íslandshöndlun vesæl, segja þeir, og til að bæta hana dálítið í ár skal nú enginn norskur fá leyfi til að koma inn í Faxafjörð með timbur. Þú ert víst búinn að frétta lát amtmanns Thorarensens, og eftir sem sagan gengur hér, þykir mér Viðskilnaður hans sorglegur. Hún hljóðar svo: Conferensráðið ætlaði að ganga í kirkju miðvikudaginn þann 12ta martii. Þegar hann með syni sínum Olafi var kominn að kirkjudyrum, var Ólafur kallaður inn til að styrkja til að vefja eða binda Vigfús, að hverjum þá snögglega hafði komið hans æði; conferensráðið gekk inn með og annaðhvort fékk óhentugt högg af þeim óða, eða varð svo mikið um að sjá hann í því ásigkomulagi, að hann varð þar allur við rúm hans.

Eg ætla nú ekki að skrifa þér annað en raunir mínar og eru þær í því innifaldar, að eg hefi látið biskup og stiftamtmann veiða mig til að færa sök sra. Ásgríms fyrir Synodusréttinum í sumar; með hvaða hræðslu og skelfingu eg komi þar og með mótmælum samvizkunnar vil eg ekki um tala. Það er tvennt, sem baggar Finsen; fyrst hefir hann mikið að starfa og stendur til að hann riði í vor norður að Möðruvöllum með stiftamtmanni, og enn nú er eitt, að hann vildi ekki taka á móti authorisation, heldur skikkun til að færa sökina. En eg, sem ekki vissi þennan mun og þar hjá veit, að eg sem ekki innlegg, sem mikið kostar, lét um síðir tilleiðast. Ætla eg gjöri þar ekki gott verk? Að minnsta kosti spara eg sakafallskassann, ef enginn hefði tekið mót authorisation. Huggaðu mig einhverntíma, áður en 10. júlí kemur, með seðli.

Nú er stríð hér syðra og er ójafnt leikið; á aðra hönd er conferensráðið í Viðey, en á hina eru hreppstjórarnir í Seltjarnarneshrepp. Það er út af aukatillagi til fátækra, sem hann vill ei segja þeir eigi með að gjöra sér, og vart tíund. Sú sök á að ganga út yfir hafið, því stiftamtmaður vill leiða það hjá sér. Þú getur nærri, hvað eg hefi mátt heyra síðan þessi sök kom í motion. Það er þó undarlegt, að menn skuli ekki geta í bróðerni talað og skrifað um suum. Það lá við að eg kæmist í klemmu milli hreppstjóra og hins taxeraða út af bréfi frá honum, sem eg fékk honum aftur fyrir hans bón, en hafði að sönnu sýnt einstökum hreppstjóra, en ekki framlagt. Þó held eg að eg sleppi.

Eg hætti hér við, því ekki vil eg hafa eftir, meðan ei koma glöggari fréttir að austan, að Skaftárjökull sé að gjósa.

Við kona mín kveðjum þig og þína vinsamlegast. Eg er ætíð

þinn vin

Á. Helgason.


