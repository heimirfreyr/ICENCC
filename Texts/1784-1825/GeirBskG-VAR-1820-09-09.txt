

Reykjavík, 9. sept. 1820

Hér kemur þá, elskulegi vin, Tomus posterior, en vitlaus var hinn og verri verður þessi, því vina mín heimakoman hefur nú haldið mér rúmföstum í þrjá daga, og hef eg verið og er enn ringlaður í höfði. Eg skildi þar seinast við, að eg var að óska að eg væri kominn til afdala og ætti mér þar greni, mundi eg þá gefa frá mér slátt og útróður, ef eg aðeins Vissi, að kóngur minn vildi gefa mér svo mikið, að eg gæti lifað af. Mér liggur enn nú þungt í skapi, að eg engan sk. fæ sem hjálp til húsleigu, þar eg nú í tuttugu ár og þar yfir hef verið Jóhann uden land. Og víst er það, að aldrei hefði rentuk. sloppið biskupi léttara en að kaupa handa honum Bergmannshús og láta reparera það. En því er nú ekki svör að gefa. Má og vera, að bréf mitt því viðvíkjandi hafi komið of seint. Gjörðu nú svo vel og segðu mér, hvort gjörlegt mundi að árétta ansögning mína um gotgjörelse fyrir það, sem eg hef borgað fyrir húsleigu, því mig munar um hvern skilding eins og Ara lækni. Ekki væri mér svo mikið fjærri skapi að fara aftur þangað, hvaðan eg út kom, nefnilega að Lambastöðum. En þeir eru nú orðnir sannarlegt ræningjabæli, og hvað mest stendur í vegi, frið til að koma þar upp greni, sem eg gæti skriðið inn í, því skompa, sem eg byggði þar, er nú fyrir löngu fallin. Eg hef heyrt, að eg ætti að Bessastaði, og er þar óneitanlega gott hús, þegar búið er að gjöra við það, og sæmilegt tún. Þó óar mig við að vera þar í sambúð við skólann. Og verði ökonomien sett á annan fót, sem stiftamtmaður rær öllum árum að og full nauðsyn sýnist á, er eg hræddur um að þetta verði ógjörlegt. Mun og rentukammerinu þykja drjúgt að borga fyrst 30 þús. rd. fyrir að bæta þar bæði kirkju og hús, og þar að auk byggja ný hús, bæði fyrir ökonomus og skóla, því Bessastaðahús er ekki til tvískipta. Svo eg þykist berlega sjá, að eg hafi varla að gjöra mér von um það í þessu ásigkomulagi, nema guð gjöri glugga á himininn og láti rigna peningum þaðan. Ekki féllst mér sérdeilis um, þó ansögning Halldórs míns yrði ekki bænheyrð, því þó kóngur hefði eftirgefið sinn rétt til eigna hans, þá hafði hann strax Nat.banken paa halsen. Sýndist mér því bezt fara sem fór. Eignir hans voru seldar hér í júlí, hlupu þær ekki á 200 rbd., og varð eg hæstbjóðandi af flestu, hitt keyptu vinir hans, svo að hann missti ekkert af því, sem nauðsynlegt var. Verst er, að hann situr nú með allan sinn hóp bjargarlaus, og aldeilis forþénustulaus, og er það grex misera. Sú óregla, sem þú segir að rentukammerið hafi sér í lagi steytt sig á í reikningum Halldórs, sem víst ekki munu vera omni nomine beati, mun vera reikningur fyrir Ness reparation. En hér hygg eg, að Halldór hafi á réttu máli að standa, og að þeir omtvistede 350 rbd. standi inni hjá Castenschiold, hvað landfógeti hefur lofað að reyna að upplýsa. Gjarna vildi eg fá honum eða útvega honum jörð til búskapar og styrkja hann til þess, hvað eg kynni, en bæði hann og konan eru ónýt til þess, og verður þá seinni villan argari hinni fyrri, og má hér um segja eins og Sæmundur prestur Hólm um Þorgeir Pálsson: Það ríður ekki við einteyming ólánið hans Þorgeirs. - Þar hjá neita eg ekki, að mér féll þyngra í skap óheppni Árna, því eg hafði gjört mér von um, að hann þó hefði slebet til að verða brúkanlegur kúskur, þar hann er fínn reiðmaður. Hann fór með svarta Knudsen til Eyjafjarðar, þar fékk hann sér hesta og kom hingað suður. Þó eg eigi mjög svo bágt með peninga, hefði eg reynt að gjöra einhverjar útvegur að koma honum niður til Hafnar með skipunum og láta hann reyna, hvort ekki tækist betur í næsta sinni, en hann aftók það þverlega. Sé eg nú ekki annað fyrir en að brúka hann um sinn sem grjótpál fyrir búi mínu, og er hann ekki illa fallinn til þess, því hann er erfiðismaður góður, og láta svo drottin ráða hvað við tekur. Guð launi þér fyrir alla þína fyrirhöfn og ástúð við hann.

Fátt er hér fréttnæmt síðan eg skrifaði þér fyrra Tom. af þessum seðli. Veðurátt sú sama, svo það sýnist sem heyskapur muni falla æskilega út. Korn hreint uppselt hjá öllum, nema lítið eitt eftir við Flensborgarhöndlun, hvar ein tunna rúg kostar nú 16 rbd. Í nótt fæddi frú stiftamtmannsinde honum dóttur, og tjáist þar að vera allt vel um borð. Hann er það sem af er maður vel liðinn hér. En heyrðu, hvað gengur að þér að angrípa ipsissima principia í dr. disp. konferensráðsins? Eg held þú hafir ekki verið með sjálfum þér þegar þú fékkst það innfall, því það fyrirgefur hann þér aldrei. Í hinu hefur þú rétt, að ritgjörð hans um sáttarnefndir hefði að réttu lagi átt að tileinkast og helgast sjálfum landsyfirrétti.

Frændi minn assessorinn þolir illa hryggbrotið, en hann skemmtir sér við að láta fjúka í kveðlingum, eins og ekki er örvænt, að hann fari að leita sér annarsstaðar aðstoðar, huggunar og ráðaneytis.

Kona mín biður innilega að heilsa þér með hjartanlegu þakklæti fyrir sendingarnar, og segist hún hafa roðnað að taka við þeim, en geta engu goldið. Eg hef róið á Petersen að leggja seinustu hönd á nokkur kvæði sín, svo eg gæti afskrifað þau og sent þér, en eg kem honum ekki úr sporunum. Eg er meðan eg vinnst til þinn elskandí

Geir Vídalín.


