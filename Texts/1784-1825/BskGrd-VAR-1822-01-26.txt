

Breiðholti, 26. jan. 1822

Eg hefði kannske átt að bíða fram yfir þann mikla dag, 28. h., að skrifa þér, ef eitthvað kynni þá fréttnæmt að ske. En þar eg býst ei við það verði annað en venjulegast er, að menn taki ölvaðir að gjörast og fái þá hið lakara Vínið, finnst mér eins gott að skrifa þér strax. Fyrir jólin skrifaði eg þér tvo seðla, sem eg skildi eftir í geymslu Gunnarsens, því eg er svo sem í afdal hér, veit síðan ei nema þeir séu þar, því litið er um ferðir vestur og að vestan í vetur. Eg tel það ekki með skaða þínum, þó aldrei fáir þessa seðla, og sama er að segja um þennan seðil. - Þú ert víst búinn að frétta eldgosið í Eyjafjallajökli; slæmur gestur er það landi voru, og ekki eru vorar plágur svo fáar, eins og gæði vor eru töluverð, hjá því sem annara þjóða. Af gosinu hefi eg engar vissar fréttir síðan á nýári, en þess meira af lausafréttum, er enginn veit hvaðan koma, því engin ferð verður að austan. Að gosið sé enn ei aflátið, hafa menn líkindi til, þar eð héðan hefir nýlega sézt bæði mökkurinn og eldgosið. Eg hefi oftar verið með hugann vestur á Stapa og austur í Odda síðan þetta gos korn heldur en áður, bæði vegna þess ljótt er að vera mjög nærri því, og þér mun ei lítast á blikuna hérna, þegar vetrarharka, fámenni og þetta gos sýnir þér land vort í iskyggilegri mynd, svo eg býst við þú sért að taka saman ráð þín að strjúka héðan sem fyrst þú getur því viðkomið, og þess háttar þanka lái eg hvorki þér né þínum líkum. - Tíðindi get eg sagt þér, sem víst gleðja þig. Jómfrú Helga Gröndal er trúlofuð Egilsen (ekki skal eg vera dulur á þeim). Það er nú og næstum það eina, sem héðan er gott að frétta. Landfysikus okkar segir líka, að conferensráðið ætli í vor að bregða búi og afhenda syni sínum Viðey. Þó eg sé confessionarius veit eg ekki til þess, en þessháttar þarf ei að confiterast. Væri það satt, sem vel er mögulegt, sést að þeim gamla er alvara, að hann finnur til búskaparins þunga, og það skal eg aldrei lá honum.

Þrisvar sinnum höfum við collegae þingað um fátækrasakir í Reykjavík og ekkert notatu dignum aðgert. Kassi er enginn, en skuldir ei uppgefnar að svo stöddu. Mér þykir ekki gaman við þær sakir að fást og sé þar af, að verslegir hafa og sínar plágur eins og vér geistlegir, því nú þykir lögbókin ekki öllu skýlausari en biblían, þegar á að interpreterast, og analogia legum ekki öllu áreiðanlegri en analogia fidei. Það sem eg skrifaði þér hér að framan um Viðey, verður að skiljast derhen, að þessi umbreyting skuli ei í vor, heldur næsta vor þar eftir ske; svo löngu fyrirfram geri eg ekkert plan. - Nú stendur til eg fari með öðrum að hressa mig þar uppi hjá herranum, og er varla veður til að drekka kóngsins skál. Í millitíð lifðu frískur og vel með þínum.


