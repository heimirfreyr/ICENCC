

[Geir biskup til Bjarna Þorsteinssonar]

Reykjavík, 6. okt. 1817

Jafnt er það sem vant er fyrir mér, að eg er Sigmundur seint í ver, ekki sízt þegar skipin eru í heimbúníngi, og er þó satt bezt, að þú átt skilið hjá mér og af mér langt bréf og rækilegt fyrir þitt ágæta tilskrif af 4. maí. Hafðu þá fyrst mínar innilegustu þakkir fyrir það, hvað sem borguninni liður. Að sönnu þarf eg ekki að kvarta um það, að eg ekkert hafi að skrifa, því þegar þú átt í hlut, brestur mig aldrei efni, þó eg oft og mörgu sinni finni þurrð á því, þegar við aðra er að eiga. Með því sáluga póstskipi í vetur var skrifaði eg þér langan pistil, en hann er nú í Kollál fyrir framan Jökul.

Óþarfi er það að sönnu, að eg skrifi þér um veðuráttufar og aflabrögð, því það gjöra sýslumennirnir langtum betur, og því sem þá brestur á, bæta millifarandi kaupmenn við. Þar hjá þyrfti eg, ef eg ætti að lýsa vetrinum og vorinu sem leið rétt, að hafa plokkað mér fjöður úr væng prófasts sira Árna Þorsteinssonar. En þar eg er nú kominn upp á þann ósið að fylla seðla mína til þín með veður og vind, þá er ekki vert eg bregði þessum vana. Veturinn sem leið verður þá fyrsta umtalsefnið. Hann lagðist snemma að með frostum og kuldum, samt snjókomum hér sunnanlands, en norðan og austanlands var öndvegis vetur (teste sjálfum sira Árna Thorst.) allt fram yfir jól. Þó voru hér jarðir sæmilegar til mið-kyndilmessu, úr því til í páskaviku einn sá harðasti vetur með fannfergjum, umhleypingum og harðindablotum á milli. Var um allan þann tíma að mestu leyti jarðlaust og veður svo óstöðugt, að varla var óhætt bæja á milli. Urðu og menn víða úti, suma kól og sumir misstu fé sitt. Ekki voru frost um þenna tíma venju framar nema alls tvisvar, og stóðu þau í hvorugt sinn lengi. Í miðri páskaviku gerði hláku, þó korn hér ekki jörð upp til gagns fyrr en í áliðinni vikunni eftir páska, svo mikil voru snjóþyngslin. Hafís kom fyrir norðan strax í febrúar, en rak burt aftur í byrjun af apríl. Frá páskum og til kóngsbænadags var veður gott, og tóku menn nú að búast við góðu vori. En varla var farið að biðja fyrir kónginum fyrr en hér kom mesta norðanveður með frosti og snjó. Rak þá inn hafís aftur fyrir norðan etc., svo fréttin sagði, að hafþök hefðu verið hjá Látrabjargi, vestan Breiðafjörð allt að austur Horni. Í þessum byl rak og niður óvenjulegan snjó sumstaðar norðanlands, svo ekki varð komizt bæja á milli. Frá þessum tíma var vorið kalt með stöðugum næturfrostum allt til jónsmessu, var þá varla kominn sauðgróður á túnum, og sumstaðar til sveita var enn nú snjór á þeim, og þeir, sem heyráð höfðu, gáfu enn nú kúm sínum vikuna fyrir jónsmessu, en þeir voru þá orðnir fáir. Ekki féll stórk[ostlegaj af peningi, því margir voru vel undirbúnir að heyjum frá fyrra sumri og heyin góð, en víða hróflaðist nokkuð af, og svo voru hestar horaðir, að sagt var, að hér í næstu sveitum væri varla nokkur ferðfaer. Þar hjá var mikill fjárfellir í Skaftafells- og Rangárvallasýslu ofanverðri, og allsstaðar hvar til fréttist dó fjöldi af unglömbum. Frá jónsmessu var veður sérílagi þurrt allt til höfuðdags, grasvöxtur í lakasta og minna meðallagi á þurrlendi, en sæmilegur sumstaðar í mýrum, en nýting sú bezta. Síðan með höfuðdegi hafa gengið regn, en þorni nú aftur, sem menn vona, held eg margir fái bjargleg hey. Frá hafisnum er það að segja, að þegar hann losnaði frá Austurlandi, fór hann langs með Skaftafells-, Rangárvalla- og Árnessýslu, og loks komst hann allt út í Grindavík, og var i heilan mánuð ófært fyrir ís milli lands og Vestmannaeyja. Líka skemmdi hann þó nokkuð sölin á Bakkanum, en þegar minnst varði, hvarf hann allur í einu. Norðanlands lá hann allt fram á slátt, þó var hann burtu þaðan, þegar seinast til fréttist. Afli í fyrrahaust ágætur, vetrarafli bæði með minna móti og byrjaði seint, vorafli í meðallagi. Sumarafli góður, og vona líka sjómenn eftir góðum haustafla, því hér hefur þessa daga rekið kolkrabba, sem þeir taka fyrir anvisning frá Drottni uppá vissan fisk á eftir. Laxveiði í allra minnsta lagi. - Engir sérdeilis sjúkdómar hafa hér gengið þenna vetur og það sem af er sumarsins, þó þykjast læknar vorir hér og hvar hafa orðið varir við sóttina, sem hér gekk í fyrra sumar. Einn sexæringur týndist í Njarð vikum með sjö manns, var þar á meðal annar bróðir adjunct Johnsens. Segir sira Þórður á Lundi, að það hafi verið artugt að missa tvo bræður sína í einni viku. Tveir bátar týndust og undir jökli, missti Guðmundur hospitalshaldari á öðrum þeirra son sinn, bróður, bróðurson og tvo vinnumenn.

Þrír af klerkum mínum hafa dáið af slysum síðan í febrúar. Prófastur sira Hákon var á vegi frá annexíu sinni fyrir snjóflóði. Sira Jón á Auðkúlu, bróðir prófasts sira Hjalta, fylgdi mönnum yfir Svínavatn, en á veginum hleypti hann hestinum og sjálfum sér niður um ís, og var hvorugur síðan fundinn. Fannst mér sem landa mínum, sem sagði mér frá, þætti verst um hestinn, því hann sagði hann hefði verið a. . . .tí vakur. Sira Auðunn var sá þriðji. Hann reið ódrukkinn út í Ytri-Rangá á vaðleysu, og er hestur hans fundinn dauður, en prestur ekki. Auk þessara eru dauðir kristilegum dauða sira Þórhalli á Breiðabólstað í Fljótshlíð, sira Friðrik Thorarensen á Breiðabólstað í VestaraHópi, sira Benedikt á Hamraendum og sira Brynjólfur á Stað. Resignerað hafa sira Ólafur á Álftamýri, sira Markús á Söndum, sira Sveinn í Miklaholti og prófastur sira Jónas á Höskuldsstöðum. En ekki nenni eg að vera að þreyta þig með að skrifa allar þær brauðabyltingar, sem orðið hafa þetta ár, það er nóg að segja, að eg síðan nýár hef vígt ll presta og kapellána. Sumir hafa meitt sig á 6. boðorðinu, svo kóngur fær nú í ár fjórar ansögningar um uppreisn til geistlegs verðugleika, og get eg til, að honum þyki nóg um það. Meðal þeirra, sem strönduðu á þessu skeri, er sira Daði, sonur prófasts sira Jóns Ormssonar og nýorðinn kapellán hjá honum. Hann átti barn fram hjá með stelpu, sem komin var vistferlum á Patreksfjörð til faktors þar, Bjarna Bjarnasonar, sem sagt var vildi eiga hana. Var nú prófastur sóttur að skíra barnið, og kom þar um kvöld. En deginum eftir, þegar Skírnin fór fram, barði Bjarni prófast bæði undan skírninni og eftir hana og kastaði honum út og lokaði dyrum, svo prófastur komst með illan leik til næsta bæjar. Þetta mál var seinast þegar eg frétti ekki dæmt í héraði.

Sira Sæmundur Hólm var í fyrra haust fyrir samansöfnuð embættisafglöp dæmdur frá kjóli og kalli. Ætlaði hann að appellera þeim dómi til synodalréttarins, en varð of seinn að úttaka stefnur, og hefur nú sótt og fengið uppreisn að sækja þessa sök til árs. Hann hefur annars verið mestallt sumarið hér syðra. Það er og með nýmælum, að sira Björn í Bólstaðarhlíð og prófastur sira Björn á Setbergi, báðir á sjötugsaldri, hafa gift sig að nýju ungum stúlkum. Amtmaður Thorarensen hefur nú í ár verið vægur við presta mína norður þar, nema við sira Halldór Ámundason, og þykir mér málefni prests ekki heldur alls kostar gott. Í sókn hans dó sveitarómagi, sem lét eftir sig í allt hérum 3 rd. Krafði prestur eftir hann legkaups og líksöngseyris, sem hreppstjóri borgaði af sveitarkassanum. Þegar amtmaður sá þessa útgift í sveitarprotokollnum, skipaði hann hreppstjóra að kalla þessa peninga til baka af presti, en hann trássaðist og gaf amtmanni og hreppstjóra óhugnað og kvaðst bíða stiftamtmanns og minna atkvæða, hverra hann og leitaði. Eg skrifaði klerki, að ráð mitt Væri, að hann borgaði peningana aftur, því eg áliti skylduverk prests að kasta jörð á félausa sveitarlimi. Um sama leyti fæ eg bréf frá amtmanni, hvar í hann krefur, að eg uppáleggi presti að borga peningana aftur, þar hann að Öðrum kosti ætli að sækja hann að lögum. Þessu svaraði eg, að eg ekki þættist hafa myndugleika að skipa honum það, en búinn væri eg að ráða honum að hlýða. Síðan hefur hann látið prest vita, að hann ætlaði að referere þessa heilu sök í kansellíið og fá hann þar straffaðan fyrir hnyfilyrði sín, og þykist eg nú vita, að hún sé allareiðu komin þar.

Blessaður vertu fyrir alla aðstoð þína, bæði í viðureign okkar og nafna hans hér syðra! Mér kom í hug, þegar eg las kansellísins ágætu bréf í öllum þessum efnum, það sem frændi Grettir kvað, eftir að Hallmundur hafði veitt honum lið við Arnarvatn:

Olli hvatr úr hellir Hallmundur at ek komst undan.

Á Barnalærdómssökina hefur ekki síðan verið minnzt með einu orði, því verð á henni féll með nýári, öllum óforvarandis, niður í 4 rbm. og fer nú allt á milli hans og mín í sóma. Þess verð eg þó að geta viðvíkjandi brauðabrutli presta, að þeir sira Árni í Stærri-Árskógi og sira Jón í Auðbrekku hafa haft brauðaskipti, svo að sira Árni er nú orðinn klausturprestur og confessionarius amtmanns Thorarensens, og fer enn allt vel á milli þeirra. Þess verð eg að geta, að klerkur nokkur gamall, sira jón Þorvarðsson í Glæsibæ, kom í fyrra í ónáð hjá amtmanni. Sökín var þessi: Klerkur boðar húsvitjun og kemur um kvöld til bónda nokkurs í sókn sinni og spyr, hvort fólk hans sé heima. Honum er svarað, að vinnumenn hans tveir eða þrír séu annarsstaðar. Finnur prestur að þessu, en bóndi svarar illu. Varð þá klerkur öryrtur og gaf honum hrakyrði, kallaði hann (að mig minnir) hundsvott eða á íslenzku hundspott. Samt sættust þeir klerkur og bóndi á þetta heilum sáttum. En rúmum tíma síðar stefndi bóndi, menn meina eftir annarra fortölum, presti fyrir forlíkun. Urðu hér þau málslok, að prestur borgaði 9 rbd. s.v. til fátækra og gjörði afbigt. Þessa sök refereraði amtmaður mér, sem og sjálfur presenteraði í forlíkunarréttinum, með tilliti til þess, ef eg fyndi hér víðara við að gjöra, hvað eg þá ekki fann, og sýndist klerkur hafa orðið nógu hart úti. Nokkru síðar kemur amtmaður á ný og segir, að þessi sami prestur hafi í prédikun sinni tiltekinn sunnudag opinberlega svívirt og skensað sóknarfólk sitt, þvert á móti lögunum, hvar af hafi flotið mesta hneyksli. Að sönnu sé sagt, að hann hafi beðið það fyrirgefningar, samt sýnist honum sökin svo á' sig komin, að hann ekki eigi að sleppa klaklaust. Strax siga eg nú prófasti að krefja prest um þessa áminnztu prédikun. Fékk eg hana skömmu síðar, og vitnisburði tveggja sóknarmanna með, að hún væri sú sama og engu viðaukið og ekkert undanfellt, eftir því sem þeir myndu frekast af því, sem prestur hafði með farið. Eg las prédikunina og þótti hún í betra meðallagi, einasta tekur prestur í einum stað drjúgt nokkuð ofan í bak á þeim, sem áseilast fátæka og nýta svo nauð þeirra. Sendi eg nú prédikunina til baka til prófasts og sagði honum að mæta í Glæsibæ og taka vitni sóknarmanna um, að prédikunin Væri sú sama. Þetta er að sönnu skeð, en prédikunin ekki komin til baka. Í millitið féll til Breiðabólstaður í Vestur-Hópi, og var hann veittur sira jóni, því hann hafði sem skikkaður áður til Svalbarðs, fengið loforð fyrir promotion. En sagt er mér, að amtmanni líki þetta ekki sem bezt. Litla dispute höfum við og haft um það, hvort kapellána ekkjur eigi að participera í þeim 300 rbd. s.v., sem kóngur gefur til fátækustu ekkna. Er hann á móti því, en eg með. Þykist eg styðjast við praxinn. Og bið eg nú kans. að skera úr þessu. - Mikið vildi eg óska, að rentekammeret sendi oss kapitulstaxta, ef hann gæti gert enda á því ólukku rugli, sem komið er í reikningana, þar sumir borga kirknatíundir með sp. eftir reglum 17. júní 1782, aðrir í prjónlesi, sokkana á fjóra fiska, og er það hóti skárra. Loks þeir þriðju, sem eru fæstir, í ull og tólg að gömlu lagi. Einkum kvarta bændur undan jarðartíundunum, sem þeir mega út með, án þess að fá nokkra linun í afgiftunum af eigendunum, og er þessi byrði of þung fyrir þá, ef tíundir ættu að lúkast í naturalien, einkum af þeim jörðum, sem dýrar eru að hundraðatali. Þar hjá er eg hræddur, að þó kamm. vilji enn færa þann seinasta matricul, þá sé hann svo vitlaus, að það nái engum áttum. - Lofaðu mér nú einu sinni að vera projectmager, því vind kann eg að gjöra við hvern Tysker. Ergo l. Tíund borgíst af lausafé, eftir reglementinu í landaurum eður þeirra virði, eftir sem kapitulstaxtinn ákveður. 2. Líka svo af öllu jarðagóssi, eins bænda sem kóngs, klaustra og því sem stólarnir áttu eftir forordning 21. marz 1575, sem aldrei er upphafin, nema per abusum og ofbeldi biskups Brynjólfs. Þessi tíund á að vera 1/10 partur landskuldar og 1/10 partur leigna og borgast í sömu aurum strax í landskuld og leigur borgast, eður þeirra jafnvægi eftir byggingarbréfinu, sem á að vera upp á lifstíð - af landsdrottni en ekki leiguliða, eða þeim sem ávaxtarins nýtur, hver sem hann er. Beneficia og ábýli presta vil eg séu tíundarfrí, og ef þér svo lízt, ábýli sýslumanna. Þetta project óttast eg, að þér sýnist nokkuð djarft. En það er þó hrósvert í því, að kóngsins kassi vinnur við það. Prestar í þeim betri köllum tapa nokkru, en fátækir klerkar Vinna, eins fátækrakassar, hverra Viðurhald nú er eitt það mesta vandræði. Miklu meira gæti eg talið plani minu til gildis, en eg vil heldur að aðrir gjöri það en sjálfur eg. En eg veit, að greifi af Knuth gjörir sér far um þessa sök.

Varla sýnist mér ómaksvert fyrir jöfur að senda oss Castenschiold aftur, því þó okkur hafi farið allt sæmilega á milli, get eg til, að hann varla muni kafna hér í vinsældum. Eins og eg get til, að Vinskapur okkar litið muni batna, þegar hann sér svar mitt viðvíkjandi Vestmanneyjakirkju til kans. í hverju eg óttast, að eg kannske hafi orðið of illorður. Eg Vil bæta því í bænir mínar til vors, að Drottinn sendi oss í hans stað góðan mann, duglegan og vel metinn, sem festi hér yndi.

Á kauphöndlunina sé eg, að eg ekki hef minnzt orði. Hefur hún þótt hér við bágari kost í sumar, þó lík því sem vant er, en miklu lakari norðanlands. Það lakasta er, að sagt er, að bæði matur, sykur, kaffi og aðrir góðir hlutir séu á förum. Geti eg rétt til, er það í skapi Jóns bola ekki að yfirgefa oss. En hvort hann ætlar að ganga opinberlega til verks eður smeygja sér inn við hliðina, eins og lögmálið, gefur tíðin að vita. Það er og víst, að komi hér engir spekúlantar Sunnanlands, verður höndlun hér ekki góð, því þeim og hafísnum áttum Vér að þakka í sumar, að höndlunin var hér við veg. ~ Kaupmaður Müller er búinn að rífa Dómkirkjuna, og hvað meira er, koma henni á fætur aftur og undir þak, og hefur hann sýnt i þvi bæði drift og dugnað, líka hefur veðrið verið honum eftirlátt.

Allir, sem eg hef átt tal við, ljúka upp sama munni um það, að fréttablöð ykkar séu ágæt, og líkast þykir mér, að það, sem hér er eftir af þeim, gangi út í haust. Um Sturlungu vil eg ekkert tala, hún er eins og Biblían, hún forsvarar sig sjálf. Nú á eg, þegar skip þetta er farið og eg er búinn að koma því frá mér, sem safnazt hefur að í sumar, að fara að rétta reiðinginn á útleggingu Nýja~Testamentisins. Tel eg vandaverk að rata þar sundið milli skers og báru. Merkilegt sýnist mér það, að meðan aðrar þjóðir eru svo viðkvæmar, að þær eru á veginum að ganga af göflunum, ef nokkru er breytt í þeim siðvanalegu útleggingum Biblíunnar, þá krefjast margir, sem í Biblíufélagið ganga hér, annaðhvort nýrrar eður forbetraðrar útleggingar.

Petersen minn gefur þér og ykkur hals og haands rétt yfir öllum sínum kvæðurn. Hann hefur að sönnu ekki afsvör um að lesa þau í gegnum, er hann nú og færari til þess en að undanförnu, því honum hefur stórum batnað þetta ár, og er það mest að þakka Jóni bróður mínum. En ekki vil eg, að þið reiðið ykkur upp á það. Samt skal eg reyna til að fá hann til að lesa upp Stellu áður póstskipið fer, ef það annars kemur.

Með einhverju skipi í sumar sendi eg þér alla þá yrðlinga, sem Leirgerður hefur átt á seinni tíðum. Nú heyri eg, að hún sé ólétt að sálmabókinni. Því er verr, að eg ekki get útvegað þér að vita, hvað Gröndal á í Lærdómslistafélagsritunum af kvæðum, því hann segist ekki muna það, en Rósin, Sauðurinn, Ástarfuglarnir og Musteri mannorðsins man eg að eru hans. _ Félagi ykkar bið eg þig að færa kæra kveðju mína með ástarþakklæti fyrir þær tilsendu bækur. Vona eg það taki því eins vel af þér í mínu umboði og þó eg prentaði því sjálfur langt þakklætis bréf.

Auk annars heilmikils fjölda af löndum mínum, sem í ár fara niður til ykkar, eru tveir originaler, nl. stúdentarnir Márus Matthíasson og Björn Gunnlaugsson, báðir hafa þeir góðar gáfur, þó með þeim mismun, að Björn hefur kennt sér allt sjálfur. Báðir eru þeir nokkuð íslenzkir í allri útvortis háttsemi og þyrftu að heflast, ef annars nokkur hefill vinnur á  Og það sem verst er, að báðir eru þeir fátækir sem kirkjurottur. Björn held eg væri vel brúkanlegur sem slæbebest hjá hverjum mathematícus, því hann er þar heima samt Viðar annarsstaðar. Gjörðu svo vel og legðu gott orð í veg fyrir þá, því mér þykir illt, ef þeir verða að útburðum.

Nú verð eg þá að minnast með einu orði á sjálfan mig, og er frá mér fátt gott að segja. Heilsan nokkurn veginn við það sama, fóturinn digur sem naut, en verkjarlítill, eins og eg dag frá degi finn, að fyrning tekur að falla bæði á önd og líkama, en fjárhagurinn b. og snúinn. Þykist eg sjá, að það muni standa í plánetu minni, að eg ekki eigi að verða auðmaður. Skuldir vaxa, og eftir því minnkar creditinn, því þær og hann eru qvantit. oppositæ. Verð eg svo að taka allt hvað eg frekast get og fæ fyrir mig fram af launum mínum til að troða upp í götin. Eg hef aldrei þau ráð að geta eins og aðrir bestillt það sem eg þarf frá Khöfn, og því sem verra er, að eg kem ekki Árna mínum til menningar. Eg hef oft verið að bræða fyrir mér að fara héðan og taka mér jörð, en þær er nú varla að fá, sem lífvænar eru. Þar hjá hef eg ekki ráð til að byggja mér kofa, sem kostar hér meir en nokkur skyldi trúa. Tími ekki heldur að selja jarðarskrokka mína til þess, en hjálp til byggingar utan Reykjavíkur þarf eg ekki að vænta. Mér hefur stundum komið í hug að biðja um dímission og eitthvað í pensionar skyni, fara svo og fá mér einhversstaðar holu og gefa mig frá þessu veraldar vafsi, svo embættið ekki líði undir vesöld minni og dugnaðarleysi. Þó held eg gjöri það ekki fyrst um sinn. Líka hefur mér fallið inn að sækja um Breiðabólstað í staðinn fyrir það fría hús, sem mér er heitið, og annaðhvort að eg mætti flytja þangað (sem eg sé, að aldrei verður tilstaðið) eður þjóna þar per kapellán. En eg sé strax, að þessi bæn mislíkar kans., sem eins og satt er þykist hafa gjört minn hluta góðan. Mætti það og sýnast græðgi, að vilja beiðast af kóngi þess eina líklega brauðbita, sem aðrir nauðstaddir geistlegir, og þar á ofan verðugir menn og vinir mínir, sækja um - fyrir mig, sem hef svo stóra gage. En hinsvegar segir sjálfselskan og þörf mín, að hver sé sjálfum sér næstur. Dæmdu nú og segðu mér, hvað hér er rétt, og skyldi þér sýnast það eina ráð, að eg sæki, þá skipaðu einhverjum að hripa ansögning undir mínu nafni, því þó eg sé drepinn, get eg það ekki sjálfur. Greifi K., af hverjum eg vænti alls góðs, þó okkar kunningsskapur væri lítill, hafði góð orð um að styrkja til, að eg fengi hús. Nú stendur svo á, að Ottesen hlýtur að selja hús sitt vegna skulda, það er rúmgott og byggt af vænu efni í fyrstu, en þarf mikla reparation. Eg hef verið að leggja um borð með honum að láta skoða það og virða og bjóða það síðan rentukammerinu. En eg hef ekki getað nuggað honum til þess, og er þó betra að hann eigi við það en filistea sína, sem víst ekki gefa nema hálfvirði. Þetta skrifa eg nú Gr., því okkur varð tilrætt um Bergmannshús. Þess er og að gæta, að Ottesen fer sjálfur til Hafnar, og gjöri eg ráð fyrir, að hann neyðist til að selja húsið þar í vetur.

Taflan yfir fædda etc. fylgir með, en hún er defect. Vona eg að geta bætt það síðar. Forláttu nú þennan þvætting, og vertu blessaður.

Þinn á meðan til vinnst

Geir Vídalín.

Þér heilsar allt mitt hyski.

Eg hljóp aftur upp seinasta kvartistann, og sé eg hann er einhvern veginn svartagallslegur. En trúðu ekki, að eg sé orðinn melankólskur, því satt að segja hef eg ekki hversdagslega verið með jafnari og betri skapsmunum en nú.


