
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>20. nóv. 1798</meta-date>
 - - - Síðan eg skrifaði þér með Þorvaldi, hefir mér og mínum allt bærilega liðið, lof sé guði, hann gefi mér ætíð þína og þinna vellíðan að frétta. Ekkert er héðan Sérlegt í fréttum að skrifa. Nýlega var haldin auktion í Nesi á sterbúi Björns sál. apotekara. Eftir virðingunni hljóp það uppá 700 rd., en eftir aktións pris uppá nær því 2000 rd., og má nærri geta, hvað dýrt þar hefir verið selt. Nýlega hefi eg frétt, að sr. jón Hjaltalín vilji fá sér fyrir forsjónar kvenmann jómfrú Gróu á Reynivöllum, og halda menn að það verði framgengt með allra samþykki utan bróður hennar mr. Hálfdanar, sem þykir foreldrum sínum hún ómissanleg. Sr. jón sækir nú einn með öðrum fleirum um Gaulverjabæ. Af póstduggunni muntu hafa fengið allar þær helztu fréttir utanlands frá. Finnur litli skrifar föður sínum, að hann gangi nú innan fjórtán daga upp til þess philologiska examens, en getur ekkert um, hvernig sér líði. En föðurbróðir hans segir í bréfi sínu til Magnúsar míns, að bæði sér og honum líði vel. Kammerherra Súms dauða og útför muntu frétt hafa. Seint í sumar deyði og sýslumaður Sigurður Sigurðsson í Kaupenhöfn. Ekki man eg nú fleira í fréttanafni að fortelja. Gætir þú, systir mín góð, gjört það sem eg bað þig um í haust, vildi eg nú fegin fá það með Sæmundi, mér leiðist aldrei að kvabba á þér. Báglega tókst til með Eyrarbakkaskipið, og mikinn skaða hefir þú þar við tekið. En um Finn minn vil eg ekki tala, guð launi þér dyggðariki þitt við hann. Forláttu nú, systir mín góð, markleysu blað þetta, sem endast með óskum ævarandi guðs blessunar yfir þér og þínum. - --

Finnur litli bað föður sinn að skila sinni auðmjúkri þakklætisheilsan til þín, en segist engum geta tilskrifað. Æ sæl. 
