
<meta-info>Ragnheiður Þórarinsdóttir til Gríms Jónssonar</meta-info>
<meta-date>Hlíðarenda, 30. júlí 1817</meta-date>
 Sæll og blessaður, bezti vinur minn!

Eg þakka mikið hjartanlega síðasta bréf þitt og þar með fylgjandi tvö pund sykur og rauða skinnpeysu, og hefir þú nú verið of bráðlátur að láta hana vera rauða (því eg hefi verið hatari af öllum lit um alla mína ævi), en gjörðir þú ekki eins og bað þig, að láta mig fá þrjú skinn blá. Eg vildi sauma hana sjálf og sníða. Eg hafði fyrir löngu reynt að fá skinnpeysur sniðnar af dönskum og hafa ei passað, þar með var sú arna ofur þröng á herðarnar og undir höndurnar, svo eg gat ei haft gagn af henni. Það er nóg fyrir þig að hafa ekki utan ávíturnar af mér, en ekki annað, því ekki veit eg, hvort þau borga hana, en sykrið ætla eg aldrei að borga þér, af því eg get það ekki. Guð verður sjálfur að borga þér fyrir mig, og hann bið eg þess með blessan sinni, og láta þig aldrei vera þess lengi án, sem þú þarft með. Mér entist það í allan vetur, sykrið, er þú sendir mér, og þó lét eg á burt af því hálft pund. Mér þykir lakast, að eg ei neitt [get] glatt þig. Þegi þú nú, Ragnheiður mín. Það er af mér að segja, mér fer aftur á hverjum mánuði um málið, svo það á bágt með það fólkið að skilja mig, allbærileg til heilsu að öðru, og uppá sjón fer mér ei stórt aftur. En eg sé ei betur með gleraugum við ljós en með mínum eigin augum, og það eg pára, gjöri eg hræðilega rangt, því hugurinn er fljótari en höndin, því hún er æði stirð. Mér finnst, að málleysið koma helming af brjóstinu og að eg get ei komið orðum að mörgu með tungunni, það er eins og hún vilji vera afllítil um tunguræturnar. Mér er nóg guð skilur hvað eg tala. Allt eins eru þau og börnin góð við mig og elskuleg og hugul og í öllu á eg gott. - --

Nú hefi eg mikið romsað, enda gaf Steinunn mín mér kaffi utan hjá, eg bað hana og sagðist vera að pára þér, og held eg það verði síðasta bréf, er þú fær frá mér, og legg það innaní bréf bróðursonar míns, stúdents Thorarins Magnússonar. Ef getur lesið það þá forláttu mér það, og kveð eg þig og alla þína í hjartanlegum ástarkossi. quskyldi kyssa þig, ef eg næði til þín. Guð minn góður launi þér fyrir mig með blessan sinni. En eg vil vera þín heittelskandi vinkona, þó aum sé.

R. Thorarensdóttir á áttugasta ári.


