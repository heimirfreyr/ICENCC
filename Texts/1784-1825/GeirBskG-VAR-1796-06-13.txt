[13. júní 1796]

Háæruverðugi herra biskup, hæstvirðandi tengdabróðir!

Staðfastlega hafði eg ásett mér að afleggja munnlega í Skálholti mitt innilegasta hjartans þakklæti fyrir alla yðar ástúð og bróðurdyggð bæði á seinustu samfundum sem ætíð endrarnær auðsýnda, og verða þangað samferða tengdaföður mínum elskulegum, en nú hlýt eg um stund að fara þessarar ánægju á mis og gjöra það skriflega, sem eg vildi hafa gjört munnlega, og 'veldur þessu einkum brúðkaup vicelögmanns Gröndals, sem ákvarðað er til þess 22.  m., og þar eg ekki treystist að verða kominn aftur innan þessa tíma, hlýt eg að bíða til það er umliðið. Þó er það víst vilji minn, að ekki líði margar vikur til eg gjöri yður ónæði heima í Skálholti.

Innan í seðil þenna legg eg nú ansögningu mína um Staðarstað, sem nú kannske komi nokkuð seint, og er það auðmjúkasta bæn mín, að yður mætti þóknast að gefa mér erklæringu yðar uppá hana. Aðra um sama brauð frá prófasti sira Eiríki í Reykholti legg eg og hér innan í. Hefur hann beðið mig að skrifa hana undir sínu nafni, en þar mig vantaði öll data, nema hvað aðrir hafa sagt mér, er eg hræddur um að hafa tekið feil í henni, og væri kannske Mr. Steingrímur vís til að lagfæra það, ef hann ætti ekki annríkt, ef einhver góður maður vildi flytja mál mitt við hann. Mjög svo mistreysti eg mér að skrifa contracten milli okkar B. S. svoleiðis sem vera þyrfti, og mun eg taka mér þau fríheit að sýna yður uppkastið til hennar, þegar austur kemst.

Nýlega fórst hér bátur á Álftanesi með þremur mönnum, og annar á Seltjarnarnesi með tveimur.

Eg enda seðil þenna með auðmjúkustu forlátsbón og óskum alls hins bezta til yðar og allra ástfólginna frá mér og mínum og vil ætíð stunda að heita yðar háæruverðugheita auðmjúkur elskandi þénari og tengdabróðir

Geir Vídalín. Lambastöðum þann 13. júní 1796

