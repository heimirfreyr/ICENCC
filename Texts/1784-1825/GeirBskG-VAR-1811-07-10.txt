

[Geir biskup til Bjarna Þorsteinssonar]

Reykjavík, 10. júlí 1811

Þegar þú, bezti vin, leggur merki til, að eg hripa þenna seðil þann 10. júlí, NB við ljós, þá getur enginn nær en þú, að eg er nokkuð argaður af þeirri siðvanalegu aðsókn presta minna, og veit eg þú þá undir eins vorkynnir mér, þó seðill þessi verði ekki sem orðulegastur. - Ætti eg að þakka bréf þín bæði eftir sem þau eru verð og eftir því sem þau voru og eru mér kær, þá væri mér það efni í langt bréf. En það leyfir ekki tíminn, altsaa qvam brevissime: Hafðu ást guðs og elsku mína fyrir þau og fyrir alla þína stöðugu tryggð og ástúð. - Eg ætlaði að skrifa þér það af fréttum, sem eg geymdi frá bréfi Thorgr. míns, svo sem um processa, sem nú eru fáir nema sira Hallgr. Thorl., sem hefur fjóra fyrir landsyfirréttinum í einu og suma ófagra. Líka um kommentairen yfir hreppstjóra instruxen, en hann er enn nú ekki losnaður við pressuna. Annars verður hann, eftir sem eg heyri, í fleiru en einu eftirminnilegt verk. - Eg vona að geta skrifað þér í betra tómi með Clausen eða Petræus (ef hann kemur) eitthvað greinilegt um þetta. Hinu má eg ekki sleppa að minnast þó með einu orði á okkar ástkæra, aumkunarverða assessor Gröndal. Hann er nú hrakinn frá Nesi hingað til Víkur og býr hér í nágrenni við mig. Sjúkdómur hans er einn af þeim undarlegri, sem eg hef séð, og svo stór er viðkvæmni hans, að ekki hef eg getað yfirtalað mig til að nefna við hann þin hollu vinarráð, að hann skyldi resignera og sækja pension, því eg veit og sé að þessi motion, jafnvel af mér, sem hann elskar og trúir manna bezt, verður honum þung, ef ekki óbærileg. Lengi hef eg gjört mér von um, að guð og náttúran mundu smásaman bæta honum þenna sjúkdóm (á doktor vorum og medicin hans hef eg allt minni trú), og ekki er eg fjærri því, að hann sé betri nokkru síðan hann kom hér í nágrennið. Allt um það held eg hann eigi enn nú langt í höfin með fullkominn bata, ef hans nokkru sinni skyldi verða auðið, og undir eins og eg sé mér kost á, mun eg reyna að nefna þessa sök við hann, því eg veit að aðrir vilja hafa sig þegna undan því. - Báðum er þeim etatsraad Stephensen og justitsraad Frydensberg mikið annt um þessa sök, og viss er eg um, að ansögning yrði og verður anbeföluð héðan á bezta hátt. Taktu ekki, bezti vin, undandrátt minn um sinn í þessu fyrir hirðuleysi um velferð vinar míns eða óráðþægni við þig. En eg vona með næsta skipi, sem að líkindum kemur ekki miklu seinna til Hafnar en þetta, að vera búinn að koma þessari sök í eitthvert horf. - Um sjúkdóms atferð Gröndals getur Halldór minn bezt sagt þér, því hann þekkir hann gjörla, vel að skilja eins og vér óinnvígðir myst. Æskul. þekkjum sóttir.- Halldór fel eg þér, bezti vin, og ykkur Thorgrimsen minum. Vertu honum vin og ráðgjafi í einu og öllu meðan hann ekki brýtur það af sér, sem eg vona ekki verði. Meira um hann hef eg skrifað Thorgrimsen minum. Veit hann og einn bezt hvernig á hans högum stendur. - Það lítið sem eg hef lagt honum til, gjörir mér ómögulegt að hugsa uppá litla Árna að þessu sinni. Að hann í fleiru en einu sé vel fallinn til að vera militair, því neita eg ekki. En jafnvel þó eg áliti þenna veg mikið heiðarlegan, þá er hann þó einn sá sízti, sem eg hefði kosið honum, nema því aðeins, að hann áður hefði haft sín universitets examina með heiðri.

Þú ræður mér, bezti vin, að skrifa einhvers slags forsvar fyrir breytni minni í óróatíðinni hér í hitt eð fyrra. Glöggt sé eg, að þessi ráð þín eru holl, - en - trúðu mér, eg hef verið að yfirtala mig til að gjöra einhverja tilraun til þessa, en það er mér aldeilis ómögulegt. Væri eg mér meðvitandi í þeirri heilu bestialsku periode að hafa nokkru sinni gjört annað en það eg þá áleit nauðsynlegt og óumflýjanlegt, hefði eg brúkað nokkra hrekki, hverju nafni sem heita kynnu, og bæri ekki samvizka mín mér vitni um, að eg í öllum þeim affairer, að svo miklu leyti sem eg var viðriðinn við þær, hafi breytt eftir því sem eg áleit réttast, þá gæti eg kannske barið eitthvað í brestina. Trúðu mér, frændi, að enga sök er verra að deducera eða afsaka en þá, sem maður sjálfur álitur hreina og vafalausa að Öllu. - En eg hlýt' nú að hætta hér við um sinn, og hef eg sem oftar goldið þér gagli fyrir gás. Lifðu svo sæll sem við kona mín og allir mínir unna þér.

Þinn Vin Geir Vídalín.

Halldórs míns bestemmelse set eg alla í vald ykkar Thorgr., ykkur skal hann hlýða! - eins og hann hefur hlýtt mér.


