

[Geir biskup til Bjarna Þorsteinssonar]

Reykjavík, 7. maí 1816

Mínar beztu innilegustu þakkir fyrir þitt að vanda elskulega bréf af 3. október, sem póstskipið færði mér á skírdag, fyrir samveruna í sumar og fyrir alla þína tryggð og ástúð.

Oss hér líður viðlíka og vant er. Eg er af og til lasinn, eða sem Steigar-Þórir heitinn sagði: hrumur á fótum, en við sæmilega heilsu þess á milli. Vetur illur og arðlítill. Lagðist hann snemma að hér sunnanlands, en á Austur- og Norðurlandi ekki fyrr en með jólum. Snjóar hafa hér verið í mesta lagi, líka áfrerar og oft jarðbönn, bæði hér og um nálægar sveitir, svo tekið er að hruflast nokkuð af útigangspeningi. Þó held eg að hér um sveitir verði ekki stórkostlegur fellir, ef vorið verður bærilegt. Úr Norðurlandi er sagt mikið hart, en meira held eg samt að gjört sé úr því en það er í raun réttri, og varla býst eg við, að þar verði stórkostlegar fjármissir. Hafís var þar kominn nokkur, þegar seinast til fréttist, en hvergi eiginlega landfastur, svo líklegt er, að hann hafi hrakið í burtu í sunnanveðrum, sem hér hafa nú gengið um tíma. Haustafli af ýsu var hér rétt góður, en vetrarvertíðaraflinn í allri Faxabugt einn sá bágasti. Hér á Nesjum er varla enn nú kominn 100 hlutur hjá þeim, sem bezt hafa aflað, og í Njarðvík og Keflavík eru flestir við 60 fiska. Þar hjá góður afli í Vestmanneyjum, undir Eyjafjöllum, í Þorlákshöfn og Stokkseyri, og fiskurinn venju betri. Skip fór héðan með 11 manns fyrir skömmu og ætlaði upp á Akranes, en kom upp á sker nærri lendingu og brotnaði. Týndust 9 manns, en 2 komust af. Meðal þeirra dauðu er Ari okkar Teitsson og Árni Davíðsson. Víða hefur og fólk orðið úti á heiðum, sem eg hvorki man eða hirði um að telja hér upp. Af geistlegum eru dauðir sira Teitur jónsson á Kvennabrekku og sira Sæmundur Þorsteinsson frá Garpsdal. - Engin merkileg málaferli hafa hér verið fyrir landsyfir- eða kanselliréttinum (því smávegis þjófasakir eru menn nú hættir að telja meðal þeirra), nema málið úr Kelduhverfi, sem amtmaður Thorarensen lét höfða gegn presti þar og hreppstjóra, fyrir að þeir hefðu lokkað fólk til að bera falsvitni. Minnir mig, að það vaeri allareiðu byrjað áður þú fórst héðan, og eg paa grund af amtm. angefningu að suspendera prest. En þá var þó ekki héraðsdómurinn kominn hingað. Þar var prestur frifundinn fyrir höfuðákærunni, en með tilliti til mátans, sem hann hefði brúkað við Vitnisburðanna útvegun, dæmdur í 30 rd. bætur og að svara málskostnaði að sínum hluta. Með þenna dóm, sem amtmaður lét innstefna fyrir yfirkrím-réttinn, kom prestur hingað í haust, og þegar eg og aðrir góðir menn hér höfðu yfirlesið hann, relaxeraði eg suspension klerks, og féll amtmanni það meinlega illa. Fyrir yfirkr.rétti voru klerkur og hreppstjóri báðir frífundnir frá Öllu, nema einasta að svara processkostnaði í héraði, en amtmanni var valinn í dóminum nokkur óhugnaður, því hann hafði fyrst múlkterað hreppstjóra um tvo rd. og síðan skipað að lögsækja hann fyrir að senda sér vitnisburðina í staðinn fyrir sýslumanni.

Í haust sendi hann mér klögun yfir gamla sira Þorkeli Ólafssyni, að hann forsómaði embætti sitt, samda í hans eigin anda. Eg skrifaði prófasti að rannsaka þetta efni, og reyndist þá of mikið satt í því, að karlskepnan ekki hefur prédikað á vetrum, þegar kalt hefur verið, ekki farið í húsvitjun og sjaldan spurt börn í kirkju. En undir eins upplýstist, að hann er hestlaus, reiðtygjalaus og klæðlaus. Nú sé eg það eina til ráða, að hann resigneri, og þá liggur ekkert fyrir honum nema sveit hans á Suðurnesjum. Guð náði rentukammerið fyrir meðferðina á honum! Það svipti hann við Hólastóls sölu ekki alleina þeim honum tillögðu launum, heldur húsaskjóli, þjónustu m. m., sem hann áður hafði frítt, og allar mínar tilraunir að kippa því í lag, hafa hingað til verið forgefins.

Annað bréf skrifaði amtmaður mér undireins, um að sira Björn í Garði hefði látið grafa móður sína innan kirkju, og svokallað brennivínsbrullup hefði verið haldið í Silfrastaðakirkju, hvar jafnvel sýslumaður Espólín var nálægur. Og hótar hann nú að kæra þetta fyrir kansellíinu. Eg hef síðan látið prófast rannsaka þetta síðara mál, og finn eg að Sóknarpresturinn ekki er svo bersyndugur sem amtm. sýnist, því hann fráréði að halda brúðkaupið í kirkjunni. Í millitið hefur hann gjört Espólín kost á að forlíka sitt afbrot með 10 rbd. s.V. útlátum. En eg heyri, að Espólín muni ætla að skjóta sínu málefni fyrir keisarann. Kirkjuverjarann hefur hann múlkterað um 2 rbd. Eg skrifaði honum, að mér sýndist heiting hans að klaga þessar sakir fyrir kanselliinu nokkuð paafaldende, og sé eg af seinni bréfum hans, að honum hefur mislíkað það. Haldi hann þessu fram, er mér einsætt að biðja kanselliið að fornum sið um verndarbréf fyrir klerka mína. En eg get til, að sú af þér svo ypparlega undirbúna relation, sem hann fær frá vin sinum Tork., muni skjóta honum skelk í bringu, því í raun réttri er hann ekki hugdjarfur. Því einu heiti eg þér, og það vil eg efna, að ekki skal eg láta hluta minn fyrir honum meðan eg get, og ekki skal ójöfnuður hans liggja mér svo þungt í skapi sem formanni mínum.

Ekki kom mér það óvart, þó Magnús frændi klagaði mig fyrir kans. út af lærdómsbókinni. En eg vona það góða koll. festi ekki svo trú til orða hans, að það ekki sendi mér klögunina til erklaeringar. Eg hef allareiðu í höndum mörg bréf frá próföstum, hvar í þeir kvarta yfir skorti lærdómsbókarinnar og krefjast af mér, að eg ráði bót á því. Það er og í confessio, að hana um langa tíma ekki hefur verið að fá hjá nokkrum af félagsins commissionairer, og þótt Gvendur Skagfjörð hafi haft nokkur fá exemplör eftir, sem hann var að pranga út fyrir 8 fiska, í fiski, ullu og tólg, gátu þau ekki orðið öllum þurfandi að notum, eins og það er víst, að hann neitaði að selja þau, jafnvel fyrir silfur, þó eg kannske eigi örðugra með að bevísa það. Því þó hann segði mér það sjálfur, er hann vís að ganga frá því öllu, þegar til efna kemur.

Ekki er nú annað sýnilegra en að eg bráðum muni verða jóhann uden land, því Knudsen hefur enn á ný sagt mér upp þessu húsi, og óttast eg að honum sé nú alvara, því ridder Sivertsen á það hús, sem hann (Knudsen) býr í, svo Knudsen þarf þessa við. En til annarra húsa er hér varla að hugsa, nema ef Ottesen seldi sitt, en þá brestur mig skotgjald. En að kaupa það upp á Úrnirs reikning mun vera nógu djarft, einkum þar það er gamalt og þarf mikillar aðgjörðar. Viðey og Þerney eru seldar, svo ekki sýnist annað líklegra fyrir, en að eg til vors kemur (ef eg lifi það) megi hverfa aftur í greni mitt, hvaðan eg út kom, og er nú þó hálfu verra en fyrri, því slæmt var það, þegar eg skildi við, en nú er það orðið sannarlegt ræningjabæli. En timbur brestur til að byggja fyrir, eða réttara fé að gefa fyrir það.

Skarnlega hef eg leyst af hendi þá litlu commission, sem þú gafst mér áhrærandi töluna á fæddum og dauðum hér á landi frá 1801 til datum. - Árið 1801 hafði eg ekkert með Hólastifti, og hvort þeir góðu menn þar hafa gefið nokkrar töflur fyrir ár yfir fædda og dauða, get eg ekki fundið. Þó þykir mér líklegra, að það hafi ekki verið, því þegar eg fór að krefja þeirra pro 1802, þótti sumum próföstum það nýlunda, og engan kost átti eg á að fá töflu sira Þorkels fyrir Skagafjarðarsýslu fyrir það ár, eða heldur sira Sigfúsar fyrir Norðursýslu, sem þegar eg var búinn að tilsegja honum undir múlkt að innsenda hana, lagði sig og dó. En til að lappa upp á þetta, sendi eg þér miða yfir fólkstal í Norðurlandi (sem prófastar þar inngefa árlega) fyrir 1814, hvar af þú sér, hvað fækkað hefur og fjölgað í hverri sýslu.

Forláttu þenna illa pistil og lifðu blessaður.

Þér heilsar allt mitt hyski og sjálfur eg, sem ætíð vil vera

þinn Vídalín. Guð launi þér fyrir Torfa.

fyrir samveruna í sumar, Bjarni kom til Reykjavíkur skyndíferð sumarið 1815, einkum þeirra erinda að greiða úr fjármálavandræðum vinar síns, Sigurðar landfógeta. - Þorkell Ólafsson (1738-1820) kirkjuprestur á Hólum og prófastur í Hegranesþingi um skeið, bjó við erfiðan fjárhag eftir að eignir Hólastóls höfðu verið seldar og presturinn sviptur ýmsum hlunnindum. - Sim Björn í Garði Halldórsson (1774-1841), fékk Garð í Kelduhverfi 1812 og var þar til dauðadags.

svokallað brennivínsbrulluþ. Greinargerð Jóns prófasts Konráðssonar er svolátandi: „Anno 1816 þann 30. janúarii var prófasturinn í Skagafjarðarsýslu, Jón Konráðsson, nálægur að Silfrastöðum til eftir biskups herra G. Vídalins fyrirmælum og undirlagi hr. konferensráðs Thorarensens að rannsaka hvern veg háttað hafi verið bóndans monsr. Þorsteins Jónssonar á Silfrastöðum ólöglegu tiltæki í kirkjunni sama staðar, að halda þar inni brennivínsveizlu við brúðkaup sitt þann 3. október næstl. árs. En þar greinileg upplýsing í greindri sök ekki var fáanleg hjá öðrum en þeim, sem í veizlunni voru, var'viðkomandi hreppstjóri, monsr. Jón Erlendsson á Silfrastöðum, svo sem allareiðu múlkteraður af amtinu um 2 rd.s.v. og þar með álitinn laus og frí við þetta mál, kvaddur til upplýsingar þessa efnis, samt annar valinkunnur dánumaður, monsr. Magnús Snæbjörnsson i Héraðsdal, sem nefnt brúðkaup var viðverandi, og var þeirra undirrétting þar um sem fylgir:

Í margt ár hefur engin veizla haldin verið í Silfrastaðakirkju, en vegna húsrúmsleysis á staðnum og margra óhæginda var út úr vandræðum gripið til þessa ráðs að setjast niður í kirkjunni litla stund á meðan 3-4 brennivínsstaup voru útdeild við brúðkaup velnefnds Þorsteins jónssonar, ásamt nokkru brauði. Mælti Sóknarpresturinn, prófastur sira Pétur Pétursson, að vísu móti þessu fyrirtæki í fyrstu og ráðlagði, að borði væri upp slegið úti. En fyrir innfallandi stormveður og regn fyrirfórst þetta ráð, og sátu því í kirkjunni að téðri veizlu prófastur sira Pétur Pétursson, kapellán hans, sira jón Jónsson á Miklabæ, sira Jón Jónsson í Goðdölum, sýslumaður hr. Jón Espólin, kirurgus hr. Ari Arason og boðsfólk annað, yfir höfuð frá 60 til 70 að tölu (að ótöldum fjárgangnamönnum og öðrum óboðnum aðkomandi, sem ekki komu það sinn í kirkju). Í kirkjunni fram fór ekkert slark eður drykkjulæti til orða eða verka utan meinlaus selskapsgleði, svo sem setutiminn í kirkjunni var mikið stuttur og lítið brennivín þar inni veitt, en heldur meira úti á hlaði nokkrum helztu lysthafendum, eftir það veizlan í kirkjunni var á enda,

Fjárhald og umsjón með kirkjunni á Silfrastöðum hefur nú um nokkur undanfarin ár haft hreppstjóri monsr. Jón Erlendsson á Silfrastöðum eftir befalingu fyrrv. prófasts, Péturs Péturssonar á Viðivöllum, án þess hann þar til þenkti eða enn nú þenki skyldu sina eftir sínu hreppstjóra instruxi, og afsakar sig þar frá hér eftir. Þessu framanskrifuðu til staðfestu eru undirskrifaðra nöfn á sama stað, ár og degi, er upphaflega greinir.

jón Konráðsson jón Erlendsson Magnús Snæbjörnsson.


