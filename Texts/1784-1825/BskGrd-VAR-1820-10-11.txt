

Breiðholti, 11. okt. 1820

Eg ætla að hafa mikið við og skrifa þér nú tvisvar til í sumar, máske það sé af nokkurskonar fögnuði yfir von þeirri, sem glæðist nú um það, að þú komir til okkar alkominn í vor og máske í mina sókn, bara eg voni ekki of snemma. En eg vona þó gætilega, eins og þú getur nærri. Alltaf hefir mig langað til að þú flyttist hingað og á þann stað, að eg sæi þig svo sem einu sinni á ári, tvisvar, þrisvar skaðar ekki. En þú veizt, að eg hefi þó lítið far gert mér að því að telja þig inn. Þú ert og sá maður, sem ekki er hægt að telja til eins eða annars, og því hefi eg máske farið hægra en annars mundi farið hafa. Nú, nú, vertu samt velkominn nær sem þú vilt.

Eg veit allir munu skrifa þér tíðindi frá okkur hérna, má eg ekki agera actum, máske hver segi frá uppá sinn máta. Ekki er eg samt historícus og verst fer mér að pragmaticera. Min saga verður þá nokkurskonar annáll. In limine get eg þess, að árferði var víðast gott í sumar á landi voru, - já, það ertu fyrir löngu búinn að sannfrétta. Amtmaður Stephensen hefir legið hættulega veikur og enn er hann ekki heill. Læknir vor er hjá honum enn. Sonur sekr. Stephensens, sem amtmaður tók í vor sér til huggunar eftir sonarmissirinn, er nýdáinn, og skal það hafa aukið á raunir amtmannsins, hvers glaðlyndi mjög er á förum.

Þannig þreytast flestir á lífinu og þeir ei hvað sízt, sem heimurinn lætur vel fyrra hluta æfinnar; mér sýnist það og ganga náttúrlega til, því þegar raunir hlaðast á óvanan á þyngsta aldrinum, verður byrðin meiri af tveimur orsökum. Þar af dreg eg þá pedagogisku athugasemd, að það muni skylda foreldra að láta börnin eiga hart í uppvextinum, þó geti látið þau eiga gott, svo þau verði þess seigari og þrekmeiri. En eg fer ekki lengra fram í þetta.

Hvað segir þú nú? Assessor er giftur. Í hinu fyrra bréfi mínu fréttir þú öll hans gæfa á Hvítárvöllum vaeri á enda, hann er og ekki giftur þar, heldur í Stykkishólmi, dóttur Boga, dáfallegri stúlku, sem hefir á sér gott orð fyrir geðblíðu, er mikið rík, en sögð er hún miður dugleg til búsýslu. Þetta gekk mikið snögglega og þegjandi af. Hann lét berast út, að ætlaði ferð austur að Hlíðarenda í sterbú föður síns, en brá sér þá vestur með egteskabs bevilling í vasanum, hafði ekki séð stúlkuna. En fjórum dögum eftir var hann harðgiftur. Máske þetta hafi verið erstatning af forsjóninni fyrir þau rangindi, sem hann fékk að reyna í Borgarfirðinum, að nú er haldinn vel giftur, því hver skyldi voga að fullyrða slíkt. Nu iðrast hann eftir að sótt hefir um Árnessýslu, hvers merki þér mun verða bert, því eg trúi hann sé búinn að frábiðja sér þetta embætti.

Önnur hastarleg gifting hefir gefið fólki hér nóg umtalsefni, kannske ekki án orsaka. Thorg. Thorgrímsen hélt nýlega brullaup sitt hér á Breiðholti með jómfrú Ingibjörgu systur síra Helga Thordarsen; eg vissi það deginum áður en það skeði, en enginn nema viðkomendur í Reykjavík fyrr en það var skeð, og sumir hafa sagt mér, að þeir hefðu ei getað trúað því lengi eftir, þó heyrt hefðu fullyrt; hvort það hefir verið fyrir fagnaðar sakir laet eg ósagt. Eg vil ei eftir hafa allt það, sem eg heyrt hefi um þessa giftingu síðan talað, því það mun vera lyginni naest, en illa hefir hún komið frúnni. Biskupinn lét við mig sem honum líkaði vel, þó sýnist ísjárvert að eiga svo veika konu fyrir félítinn mann, sem þessi er, og maðurinn svo brauðlaus og ekki gagnlegur til vinnu. En það sem er óálitlegt fyrir mönnum, getur orðið betra með reynslunni, 0: álitlegt fyrir guði. Eg enda þarna sögu mína og bréfið með. Máske á eg eftir að biðja þig fyrir innlagðan seðil og kveð þig svo með konu minni, vinsamlegast. Bið þig sækja af rót, helzt um assessoratið, en er ætíð þinn einlægur vin.

Á. Helgason.


