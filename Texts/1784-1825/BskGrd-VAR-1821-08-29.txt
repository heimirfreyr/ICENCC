

Breiðholti, 29. ág. 1821

Hér ber að Hannes, sem segist frá Odda eiga ferð til þín. Eg gríp það tækifæri til að hripa þér eina línu, en líklega getur hún þó ei orðið þér til neins gamans, og það ætti þó svo að vera. Eg þakka þér annars elskulegt tilskríf með Steingrími. Bréfið að Odda og hesturinn er farið fyrir þremur dögum síðan og því nú líklega komið á sinn stað. Illa segist þér af þinni sýslu og mun hún ekki girnileg á svipinn, en hún er betri í raun, að minnsta kosti stendur til bóta, og það mun þér ætlað að bæta hana. Þá hættir þú að raula: Ó, hvað eg gerði illa -. Þér þykir ljótt á Stapa. Þar hefi eg ekki komið, en víða vestur um land veit eg af fallegum plássum og miklu fallegri en hér syðra, sem þú munt sanna þegar um amtið fer að reisa. Hraunin eru víst ekki meiri þar en hér. Mest vorkenni eg þér að sjá daglega hálfdauðar manneskjur, því þeir gera mann hálfdauðan eins og þeir eru. En þar kemur fram ávöxturinn af kúgun og vesöld, líklega helzt höndlunarkúgun, þó margar kunni að vera pressurnar, eins og sra Jón Þorláksson kvað um Eyjafjörðinn.

Hér ber nú ekki mikið til tíðinda. Timburskip Kristensens er komið, en ekki hefi eg fengið af því fréttir, nema þá að kornár sé bærilegt í vændum, og pris, mér til mikillar gleði, fallinn á kaffi. - - ~ Gullsmiðurinn varð bendlaður við deilu við Stiftamtmann, en hún stóð ei lengi, og nú er allt gott igen. Hann hafði lofað að halda skólanum kost, þegar fengi með hverjum pilti 60 rbd silf. En þegar til kom, fékk hann ei nema 7 5 cour sk fyrir hvern rbd, sem hann gekk frá og styggði með því herrann. En eftir 3~4 daga komst á sá jöfnuður, að þessir 60 rd betalast 1/3 í silfri, % í seðlum 5. v. og 1/3 í skildingum, og svo fær gullsmiður betalað transport á kornvörum og fiski, hvar um hann hafði ekki von áður, og sín laun í reiðu silfri útbetöluð, svo í það heila vinnur hann við þessa ruptur. - Þingvallaprestinum eru veittir Reynivellir; fólk setur augun í, að margir öldungar höfðu miður, en hefði eg sem præpositus átt að kjósa þangað prest, mundi eg helzt hafa tekið þennan, að hverju sem mér verður það.

Að árferði sé hér gott og heyskapur eftir sem von er á góður, er sjálfsagt í þessu veðri. Nú um stundir hefi eg miklar annir og kem varla út fyrir dyrnar. Conferensr. hefir eftir langa áleitni fengið loksins af mér samþykki til að prenta árgang af mínum prédikunum, og er eg nú að relambera þetta rusl undir eins og eg banga saman þeim, er brúka verð á hverri helgi, og fæ þó varla leiðrétt helminginn, svo er ótt kallað eftir. Þú þekkir hvað huglítill eg er og getur því nærri, hvað eg nú hefi að bera af tilhugsan þeirra óskapa, sem til standa þegar farið verður að disputera um þessa væntanlegu bók. Hana nú, eg hætti þarna í þetta sinn og lofa að koma aftur þegar næst fæ ferð. Kannske eg geti þá skrifað eitthvað skemmtilegra.


