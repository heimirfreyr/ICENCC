

Reykjavík, 3. september 1814

Með Símonsen, stiftamtmanni og Torfa mínum hripaði eg þér, bezti Vin, seðilgrey, en óvíst tel eg að hann komi þér fyrr til handa en þessi, sem fara á með Petræus, því síðan Simonsen fór, hafa hér verið stöðugir sunnanstormar, svo eftir mínu bestikki, sem þó kannske slái feil, er hann nú hjá gömlu frændum vorum í Grænlandi. Hitt tel eg vissara, að þessi pistill bæti ekki um fyrir hinum, því mér fer eins og vant er, þegar skipin eru ferðbúin, að eg verð naumt fyrir. Nú, relegeraðu hann þá að epistolas nostras apochryphas. Í þeim bókum er þó eitt og annað gott, þó sumt sé óþvegið.

Eg Vísaði þér í fyrra seðlinum til stiftamtmanns Castenschiolds í tilliti til alls þess, sem áhrærir vorn pólitíska statum, og fær hann þess betri hentugleika til að gjöra þér grein á því, sem eg veit að hann rær öllum árum að því að þurfa ekki að koma hingað aftur, og hef eg fyrir mitt leyti alls ekki á móti, að hann yrði bænheyrður, því bæði hefur hann lítið álit af voru publico, þar hjá hygg eg og að hann vanti eitt og annað, sem betra er að hafa en án að vera, fyrir þann sem í þessum tíðum á að vera stiftamtmaður hér. Tel eg auk annars til þess stöðuglyndi og orðheldni. Milli okkar hefur allt farið sæmilega, og höfum við verið vinir að kalla. Þó játa eg, að illa hefur mér fallið, þegar hann á stundum fyrir fortölur annarra hefur við prestakallaveitingar sett þá til síðu, sem eg hef álitið verðugasta, og þetta hefur ekki allsjaldan skeð. Var og ásetningur minn að kvarta yfir því hjá kansellíinu, ef hann ekki hefði farið utan. Að kaupmenn hafi ímugust á honum, undrar mig ekki, því í fyrra að minnsta kosti fékkst hann meir við kaupverzlun en góðu hófi gegndi. Gæfi nú hamingjan, að þið í hans stað vilduð senda oss duglegan, góðan mann, sem tylldi hjá oss í nokkur ár og ekki hyrfi strax aftur eins og halastjarna. Magnús frænda munuð þið ekki bjóða oss, og er það hvorutveggja: að vér sækjumst ekki eftir honum. Honum hefur eins og þú veizt ekki heppnazt alþýðulof hingað til, og fer það ekki heldur batnandi. Þykir sumum hann á síðari tímum nokkuð frekur til fjár, og kann Ólafur Finsen frændi hans bezt að bera vitni um það. Konferenzeraad Thorarensen tekur að eldast, hefur þar hjá nóg að sýsla við landseta sína. Amtm. Stephan mun sinna orsaka vegna ekki að nefna, hann mun og heldur vilja hýrast kyrr á Hvítárvöllum en búa hér með fjölskyldu sína í tómu húsi. Hann er annars maður, sem bæði er elskaður og Virtur. En það er eins og þú ættir að veita stiftamtmannspóstinn (sem því er verr að ekki er) og eg að erklaera upp á ansögningarnar. Meðal þeirra, sem niður fara til ykkar, er justitsraad Frydensberg. Honum þarf eg ekki að lýsa fyrir þér. Hygg eg að hann sé með duglegri mönnum, og fáa veit eg framandi, sem hér hafa verið, sem betur þekkja Ísland og allt þess ásigkomulag en hann, og væri ekki onus deus Mammon, held eg hann ætti fáa sína jafna. Viltu ekki proponera H. Jensen að taka hann um sinn fyrir kapellán pro persona. Frydensberg á eg mikið að þakka, þó okkar hafi stundum verið fátt á milli.

Jafnvel þó eg ekki neiti því, að eg hefði gjarna þegið Viðey, þótt mig óaði bæði við húsinu og öllum þar að lútandi Viðskiptum við M. fr., sýnist mér samt rentukammers tiltæki að selja hana í mörgu tilliti einka gott. En þar enginn ráðstöfun er enn nú auglýst hér þessari sölu viðvíkjandi, skilst mér sem Castenschiold muni ætla að koma í veg fyrir hana og útvega sér svo eyjuna til ábýlis, ef hann kannske kynni að neyðast að hverfa hingað aftur, og þykir mér það einna verst, því hann hefur frí hús hér í Vík, lítið umleikis, en mig má kalla Jóhann uden land. Þar hjá er eg ætíð ærið halalangur, þó þú segir, að það séu að nokkru sjálfsköpuð víti. Mér hefur komið í hug að kaupa þetta hús, sem eg bý í, af Petræus, en bæði er það gamalt og þarf endurbótar, þar hjá of lítið, nema byggt Væri við það, og hvað eg óttast mest er, að kansellíið, þótt það hafi í því tilliti heitið mér öllu góðu, geti ekki í þessari vondu tíð bundið enda á loforð sín. En því er verr, að eg ekki hef ráð að eiga það sjálfur nema eg selji jarðir mínar, en því tími eg ekki. Annars hefði fjárhagur minn í ár verið bærilegur, ef ekki bankóseðlarnir á þá einu síðu verið svo aldeilis ærulausir og kauphöndlunin hins vegar svo níðangaleg sem hún er. Mér þótti M. fr. vera ærið illmæltur um hana í forneskju, en hvað hann spáði þá, það er á vorum tímum uppfyllt. Nú heyri eg að þar ofan á bætist, að kaupmenn ætli ekki að taka nokkra bankóseðla, þegar skip eru farin, en bændur hrína hástöfum, þegar þeir heyra þá nefnda.

Gamla gjald mitt er nú loks borgað svo nær sem 1000 rd. En hér mætti það óhapp í sumar, að landfógeti minn Thorgrimsen þorði ekki að borga þá 600 rd., sem kóngur minn gaf mér til að kvitta það með, nema eftir plac. af 5. janúar 1813, nefnilega hverja 5 rd. með einum rbd. s.v. Ekki heldur vogaði hann að borga þá 600 rd. af Aarhus bisk.-stól nema í NV. Eg skrifa nú kansellíinu um hvorutveggja þetta, og skjóti það, sem eg býst við, þessum málefnum til ykkar, bið eg þig eiga góðan þátt í, að eg fái mat minn en engar refjar. Þú segir mér, góði Thorsteinsen, að biðja óaflátanlega, og vildi eg gjarna hlýða þínum ráðum. En ólukkan er, vér vitum ei hvers biðja ber. Held eg að þú verðir að kenna mér það með. Mér hefur komið í hug að biðja um nokkuð fyrir contoirhald, eins og kóngur gefur civil embættismönnum, en mér munu verða skjót svörin, að mín laun séu Statsfondet óviðkomandi. Húsaleiga kynni og að nefnast, en fari eg nú að biðja kóng að kaupa hús til min, mun það ekki bæta fyrir. Þar hjá mundi kannske sýnast, að eg væri blygðunarlítill eftir því sem undan er farið.

Meðal þeirra mörgu landa minna, sem utanlands fara í ár, er Þorleifur sonur Guðmundar prests Böðvarssonar, eins félaus og guð hjá Seneka (Deus inqvit nil habet), en að ætlun minni einar með betri gáfum, þar hjá ungur, óriðinn og framgjarn. Gjörðu svo vel og ráð þú honum heilt, og vertu honum í góðum hótum, því eg hygg, að hann sé mannsefni. Þá aðra frændur, sem niður fara, bið eg þig að minna á kveðju Petersens míns til landa sinna, þegar hann fór frá Höfn hinzta sinni, og svo er látandi:

Héðan græðis söðla eg sel um sörla áttir gylltar. Lifið þið bæði lengi og vel, lifið þið sáttir, piltar!

og segir mér svo hugur um, að þessi áminning komi þeim í góðar þarfir. Flestir af þeim munu ætla sér að verða juristar, og tel eg það ekki illa til fallið, því svo fátt sem hér er um duglega presta, er þó ekki sem stendur hinn bekkurinn öllu betur skipaður. Er það til merkis, að bróðir minn jón, uppgefið Kínahross, er nú settur valdsmaður kóngs í Suður-Múlasýslu, og fær ekki lausn, hvað mikið sem hann biður.

Árni minn Helgason er nú orðinn dómkirkjuprestur sem þú veizt, og þykir mér mikið vænt um það, eins og eg er viss um, að allir unna honum hér hugástum, þegar þeir kynnast við hann. Rask minn var í vetur eð var hjá honum á Reynivöllum, i sumar fór hann norður, og þaðan austur i Múlasýslu og er nú nýkominn heim. Segir hann, að landsmenn minir hafi tekið sér hvarvetna vel, eins og skylt var.

Prestur Henderson er og á umferð sinni fyrir norðan og austan land. Dvaldi hann hér skamma stund áður en hann byrjaði þá ferð. Biblíur hans, sem hann gefur sumar en selur hinar fyrir fjögur rixsort, ef sala skyldi heita, eru oss næsta kærkomnar. Skaði, að pappír er slæmur í þeim og prentið sumstaðar ekki gott, þar að auki einar og aðrar jafnvel hneykslanlegar prentvillur, hvað hvorki er honum eða þeim góðu mönnum, sem hann er sendur frá, að kenna, heldur stríðinu og þeim, sem correcturuna hefur haft undir höndum.

Blessaður vertu, settu dálk undir tagl á hlutaðeigendum að þeir sendi oss póstskip í haust, meðal annars sem oss vantar er kálfræ, og er það mjög svo áríðandi, því nauðin hefur gjört það, sem engar præmier gátu, kennt mönnum að leggja aúð á að dýrka það. En kaupmenn færa oss litið fræ eða ekki. Vel satt, vér getum aflað þess sjálfir, en fáir eru enn, sem kunna það, líka bregzt það á millum. En ekki máttu trúa það sé einasta fræið, sem eg vil hafa með póstskipinu. Nei, fréttir um, hvernig Evrópa nú hagar sér, hvar ágengt verður með friðinn, og hvernig Sterfbus skiptin falla eftir Bp. Gott þykir mér og að vita, hvað ályktað verður um peninga vora, skatta og tolla etc., jafnvel þótt það sé forgefins, hvað kóngur segir seðlar skuli gilda hér, því ráða kaupmennirnir, en ekki hann. Forvitni er mér og á að vita, hvernig kaupmönnum vorum gengur að bola Jón Bola út héðan. Eg að minnsta kosti sé enn ekkert ferðasnið á honum.

Nú er mál að hætta og þreyta þinn kristinn kærleika ekki lengur. Lifðu sem eg ann þér, og unntu

þínum Geir Vídalín.

Árna mínum Helgasyni gleymdist i ansögning, sem hann sendi niður, um fría collation, úttrykket aldeles gratis, og þar þetta munar miklu, sendir hann þér hér með duplicat, hvar í þetta aldeles er tilfært, og biður hann þig laga þessa sök, ef þú sér færi á. Margt á eg enn óskrifað til þín, en það kemur síðar.


