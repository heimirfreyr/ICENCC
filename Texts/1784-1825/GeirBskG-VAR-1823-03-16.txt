

Reykjavík, 16. marz 1823

Þar er að sönnu illa borgað að gjalda gagl fyrir gás, en eg á nú ekki annars úrkosta, því vestanpósturinn er búinn að ríða mér hreint á slig, var og auðvelt að sliga þann, sem aldrei var baggabær. Hafðu samt mínar innilegustu ástarþakkir fyrir þitt að vanda ástúðlega bréf af 15. n.l., og var mér það kærkomið í í fleiru en einu tilliti. Væri eg efnamaður, skyldi eg setja út præmie fyrir þá beztu afhandling um að fækka embættisbréfaskriftum, en þess mun varla kostur, það mun fara sem konferensraad Cold segir: Verden skal foregaae ved papir, og hefði hann bætt við - hver embættismaður missa sjón og heilsu við óþarfa skriftir.

Fólki líður hér yfir höfuð vel, og þó veturinn kannske ekki hafi verið að öllu eins góður og konferensr. lýsir honum í Klausturgrána, hefur hann þó verið mikið góður, einkum síðan fyrir jól og til þess nú fyrir Viku, og afli góður í suðurparti sýslunnar, nefnilega Grindavík og Höfnum, nokkur í N jarðvíkum, en hér enn nú ekki fiskvart, hefur ogsvo sjaldan orðið á sjó komið vegna ógæfta, og þá 2 eða 3, sem hleyptu út fyrir nokkrum tíma, ætlaði hvalurinn að éta. Heilsufar manna eitt hið bezta, og engir deyja hér nafnkenndir. Jóladagsveðrið kom hér og við. Þó það gjörði ekki eins mikið illt af sér og hjá ykkur, rauf það samt víða hús og hey, lamaði og braut skip og báta, og ekkert stakkit stóð hér heilt eftir í Reykjavík. Verst þótti mér um Setbergskirkju, kannske vegna þess, að hún mun vera í einslags tengdum við mig, og kann eg þér mínar beztu þakkir fyrir allt, sem þú hefur gjört og gjöra látið til að hjálpa sira Birni úr þeim vanda. Hann tjáði mér sjálfur frá þessu. Réði eg það af að skrifa kans. og beiðast þess hjálpar. Proponeraði eg að sú hjálp gæti tekizt annað hvort af Eiríksens collectu peningum eður Fondet in usus publicos; sem eg samt milli okkar sagt ekki þekki nema að nafninu. Eg sá að sönnu, að eg kannske í einhverslags laga skyni hefði kunnað að gjöra regning á kirkjur hér einkum Beneficia, en jafnframt að þeir peningar mundu ekki koma fyrr en eftir dúk og disk, og sumir jafnvel aldrei. - Mér skilst sem sira Grímur prófastur ætli að láta þá Ásgrím prest og Svein skipta sjálfa inntektunum milli sín, en fari það vel, þá fer og fleira vel, sem eg ekki ætlaði. - Hvað gengur að Staðarsveitarmönnum, að þeir ekki leyfa prófasti að rýma þeim óhreinu öndum burt af Baulárvöllum? Þeir hefðu svo aldrei getað það sjálfir. - Í tilliti til peninganna til þeirra herra, sem unnu að máli sira Ásgríms, hef eg að öllu fylgt þínum anmærkninger, og segir mér svo hugur um, að sumum þeirra þyki þessi redaktion þó nógu drjúg. Bonnesens reikning ætla eg nú í tómi að taka til yfirvegunar. Eg sé ekki betur en hann sé ekki sem réttastur, og er bezt, að það sé okkar sök . . . . .. öll sú villa kemur frá þeirri tíð, þegar Guðmundur og  og eg, sem um þær mundir var að búa mig til himnaferða, fól amtmanni sál. Stephani á hendur að útvega duglegan mann til hospitalsins, sem allt fór í klúðri. - Víst er það, ástkæri amtmaður minn, að þú átt ekki gott heima, þar þú óskar þér jafngóðs húss og þess, sem eg bý í, og er það illt að vita. Eg kenni að sönnu nokkuð í brjósti um þig í þessu tilliti, þó miklu meira um frú þína og litla Finn. - Okkur konu minni líður rétt við það gamla, heilsan tæp og húshagur örðugur.

Guð blessi ykkur öll þrjú. Kona min biður hjartanlega að heilsa ykkur. Meðan eg Vinnst til, vil eg vera

þinn vinur

Geir Vídalín. 

