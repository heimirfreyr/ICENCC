

[Reykjavík, 28. ágúst 1807]

Eg man, þegar eg hripaði þér seinast, að eg hét þér öðrum Tomo með næsta skipi, og átti hann að innihalda ekkert minna en udsigt over vor nyeste litteratur. Ekki muntu að sönnu búast við, að hann verði þykkur, hitt er verra, að hann verður bæði materialiter og formaliter stærsta níð, sem þú skalt nú bráðum fá að sjá.

Prentsmiðjan á Leirá hefur ekkert fætt síðan Eftirmæli 18. aldarinnar kom fyrir ljósið, því þó barnalærdómur hafi verið lagður upp einu sinni eða tvisvar, þá tel eg það ekki með litterariskum fréttum. Þetta hús skal nú annars vera eins á sig komið og messuklæði sum í visitatíu formanna minna, 0: fúið og ærulaust. Þú manst, að löngu áður en þú fórst héðan, var tekið að yrkja níð um Leirgerði, einkum á Norðurlandi. Það merkilegasta af því var eignað sira Jóni á Bæsá Þorlákssyni, jafnvel þótt sumir létu sér um munn fara, að honum færi ekki á stundum ólíkt og Víga-Styrr, er vó í hvorutveggi flokkinn. Nú fyrir nokkru kvað hann enn níð til Leirgerðar, og er þetta upphafið: Farvel Leirgerður, drambsöm drilla etc. Hér á móti kom út annað níðkvæði hér syðra, sem menn ekki lengi vissu, hver faðir var til. Það byrjar þannig: Sælir minn frægi sira greppur. Sumir eignuðu það Páli vorum Skálda, og eins gerði sira jón. Nú hamaðist hann sem von var, því hér eru verstu personalia, og kvað enn nú meira og verra hróp en áður. Það byrjar svona: Mér lízt hundsropi etc. Þetta er svo slæmt, að ekki er nokkrum hæverskum lesandi. justitsráðinu féllst mikið um þetta kvæði, og mun það ekki hafa verið án orsaka. Stundum hafði hann í sinni að stefna sira Jóni til embættis og ærutjóns, og eg man ekki hvað meira. Líka skrifaði hann heillanga afhandling í prósa um níð í skáldskap og færði til þess mörg filosofisk, juridisk, moralske og theologisk rök, að þetta væri ósæmilegt og straffsvert. Afhandlingin, sem mér auðnaðist að sjá, var skrifuð á ramma an[dakí]lsku og heldur í óblíðum tón, og réðu menn honum að láta hana ekki sjá ljósið um sinn. Í midlertid kom nú upp það sanna, að prestur sira Arnór Jónsson væri höfundur til kvæðisins. Til hans beindi þá sira jón strax draumnum: Mynd bar fyrir mig í nótt etc., og þótti nú ekki um batna. Nú var sira Jóni hótað hörðu á þá einu síðu, og þar hjá brúkaðir allir krókavegir til að fá hann að afturkalla niðið, og þetta skal hann þá loks hafa gjört með svo kallaðri Bragarbót. Afskrift (þó öll skarnröng) af þessum hrakkvæðum fylgir nú með, og óttast eg, að þér leiðist að lesa þetta grey, sem ekkert er gott í, nema því einu sem Sæm[undur] hefur kveðið. Þú þekkir hann, þegar þú les, hvað hann hefur skáldað. - Eg minntist í fyrra seðli mínum á kerlingu, sem skotin var undir Jökli. Í anledning af Viðskilnaði hennar orti umboðshaldarinn Ólafur, sem var á Kjalveg, langa rimu, og gefur þar ómældar skammir, bæði presti og kirurgus Ólafi. Eg léði þessa skarnkviðu í burtu, annars var hún og svo ætluð þér, þótt hún bæði qvo ad mat. og formam. sé svo illa kveðin, að fáir munu hafa þolinmæði að lesa hana til enda. Fyrir hana gjörði Ólafur haanlega afbigt og betalaði 44 rd. til þeirra sem lederaðir voru.

Ólafur kirurgus er nú annars kominn austur. Skaði ef sá duglegi maður offrar of oft guðinum með hornin, því hann launar aldrei nema illu einu. Sira Hjörtur hefur legið lengi veikur í vetur, og nú loks er hann kominn að Gilsbakka með veikan mátt. Um sjúkdóm hans veit eg ekki gjörla, en svo segir mér hugur, að hann hafi farið illu heilli af Íslandi. Við Bessastaðaskóla fer allt vel að kalla, þó er þar minni subordination en eg hefði kosið, og ýmsar klaganir um illa soðinn graut m. m. hafa komið þaðan. Lærdómurinn fer vel fram. Þó óttast eg ætíð, að menn eftir því nýja skólaplani hafi of mörg járn í eldi í einu, og að lærerne séu langsamari nokkuð en skyldi. Nú ekki meira um sinn.

Lifðu sæll og hugsaðu á millum til þíns

G. Vídalíns.


