
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>28. maí 1799</meta-date>
 - - Síðan eg skrifaði þér með Einari, hefir mér og mínum allt bærilega liðið, lof sé guði. Hér hefir síðan heldur ekkert til frétta borið. Nýlega korn hér Mr. Runólfur Erlendsson, sem ætlaði suður til að vígjast kapellán til föður síns. Líka kom hér sr. Benedikt Hannesson. Þeir sögðu ekkert Sérlegt í fréttum, utan að eitt kaupfar væri komið frá Altona til Ólafsvíkur, og fyrir hvítasunnuna hefði þar komið eitt stórt skip uppá 24 kanóner, hvert eð var eitt af þeim þremur, er hér lá fyrir framan Suðurnes í heila viku. Þeir skutu eftir lóðs á Stapa, en þegar þeir sáu, að það var stríðsskip, þorði enginn út í þá. Sigldu þeir svo vestur fyrir Jökul. Fór þá bátur af Öndverðarnesi útí þá, en þegar þeir ætluðu í burt frá þeim og hvorugir skildu aðra, var bátur þeirra undinn uppá dekkið, svo þeir komust hvergi. Sigldu þeir síðan inn með landi, þar til tólf menn á skipi reru út til þeirra úr Keflavík, en voguðu sér ekki um borð, þá þeir sáu kanónurnar. Þeir íslenzku, sem um borð voru, sögðu þeim að voga sér ekki í þann lífsháska að fara uppá skipið, því þeir væntu dauða síns á hverri stundu. Sneru hinir því svo búnir í land og fóru strax til sýslumanns, sem skipaði þeim að búast við ófriði, og skyldu konur færa sig í karlmanns föt, og brúka allt það þeir gæti til fundið til varnar og verja þeim landtöku. Saman kom þar strax hér um 100 manns og stóðu allir í fjörunni, þar sem báturinn frá skipinu vildi að leggja. Hinir veifuðu þá höfuðfötum sínum og létu friðsamlega. Gáfu hinir þá landvörnina frá sér og leyfðu þeim landgönguna. Fengu þeir þá skilið, að þetta var hollenzkur Indíafari, hlaðinn með sykur og kaffibaunir, og vildi komast inn á einhverja þá höfn, sem hann gæti læknað leka á skipi sínu. Fékk hann þar menn, er hann lóðsuðu inn á Ólafsvík, og gáfu þeir þar fyrir hverjum þeirra fjórar spesíur. Þeir höfðu 170 manns um borð, betöluðu allt vel og höguðu sér mikið vinsamlega við fólk.

Veðráttan gengur góð bæði til lands og sjóar, og farið er að lifna í kúm þeim, sem út hafa gengið, líka fæðir fé sæmilega, sem borið hefir. Fiskirí er sérdeilis gott á nesjunum, allra helzt hér á Kjalarnesi. Í gær fréttist, að skip hafi sézt, sem menn héldu að ætlaði að leggja inn í Reykjavík. Með Reynivallafólkinu mun eg, lofi guð, skrifa þér eina línu. Forláttu nú, hjartkæra systir mín góð, óvandað klórið, sem endast með beztu farsældar óskum, samt ástar og þakklætis heilsan okkar Magnúsar míns og dætra okkar til þinnar systurdyggðar og blessaðra barna þinna.

Eg er meðan lifi þín elskandi systir

Ragneiður Finnsdóttir.
