
<meta-info>Guðrún Skúladóttir til Sveins Pálssonar</meta-info>
<meta-date>1789</meta-date>
 Monsieur elskul. vin. Guð gefi yður líði vel.

Mál er komið að sjá að sér, nú þakka ég yður (um síðir) ástsamlega fyrir sérhvað gott og ærusamlegt mér auðsýnt, sem og tilskrifið elskul. og þar með fylgjandi sendingu, í fyrra sumar meðtekið. En sitt hefur í hvert sinn hindrað, að eg hef ekki klórað yður línu síðan, hvað eg bið yður forláta, og ætla eg nú að rugla hér á svo mikið sem eg get. Byrja eg fyrst á því, sem mér er minnisstæðast, að þann 10. martii sálaðist bróðir minn, landfógeti Jón. 19. var Vidöe sál. sendur að Rvík og frændi hans Hallgrímur. En á heimleiðinni forgekk báturinn og mennirnir, 4 alls, í góðu veðri. Rak bátinn brotinn í Engey, en enginn þeirra er aftur fundinn. Það tel eg eitt guðs dásemdarverk, að faðir minn og systir mín Ragnheiður gátu svo létt borið þennan kross, að þau voru á fótum og gátu gjört sín verk eins eftir og áður, og kom þar fram sem oftar, að guð leggur oss byrði uppá og hjálpar sjálfur til að bera. Frá því seint í fyrra sumar, þar til þetta var skeð, var eg aldrei með angurlausu geði, en vissi ei, hvað mér var til ama. Síðan hef eg verið miklu skapbetri, því þó eg enn í dag sakni þeirra, sem burtkölluðust, þá er það viðkunnanlegra. Við öll lifum við sæmilega heilsu, búa þau nú bæði, faðir minn og systir mín. Er eg nú farin að kvíða því, að faðir minn lifi ei lengi, því falls er von að fornu tré. Guð sjái bezt fyrir öllum oss. Sýslumaður Magnús Gíslason sálaðist 23. febrúar, og systir hans 25. martii. Biskup Finnur er nýlega andaður og grafinn. Ég man ei afgang fleiri nafnkenndra. Veturinn var hér góður, vorið kalt og frostamikið til uppstigningardags (nógur hafís fyrir norðan), síðan gott veður, grasvöxtur í betra lagi. Á þessum mánuði hafa gengið stormar og stórregn, svo ef það varir lengi, þá verður hagur heyskapur. Fiskurinn var nógur fyrir í vetur og vor, en ofur ógæft, þó fiskuðu sumir vel, en sumir mikið lítið. Þann 8. júní um kvöldið komu þrír jarðskjálftar, og þar eftir aftur og aftur nætur og daga í heila viku. Þann 10. taldi eg 108, en nóttina þar eftir taldi stúlka, sem vakti, 39. Flestir voru þeir smáir, þó nokkrir æði miklir, en hér um pláss varð ei skaði af þeim. Hér og hvar duttu og skemmdust gömul hús. Í Ölvesi féll bær, sem heitir Þurá, og í Selvogi annar, heitir Hlíð, nema eitt hús stóð, og þar lá í vanfær manneskja, sem ei gat hrært sig. Fólkið þorði ekki að liggja í bæjunum á nóttunni, meðan á þessu stóð, og lá úti í tjöldum og undir berum himni. Í Þingvallahrauni urðu stórar umbreytingar. 2 gjár komu í Þingvallatún, Öxará er orðin þurr hjá Þinginu, því hún rennur ofan á jörð, en vatnið rennur uppeftir farvegnum langtum lengra en fyrri, því það er orðið miklu dýpra Þingvallamegin en það var, en við hitt landið á móts við sjást upp úr því steinar, þar sem var 7--8 faðma djúp. Í jarðskjálftunum kom upp á Hellisheiði vellandi hver og 3 austur í Ölvesi, þar enginn var áður. Eftir þetta sást hér nokkra daga jarðeldsreykur eða einhver móða honum lík, og sagt var að eldur væri í Krýsivíkurfjalli. En norðanvindur kom, og þá hvarf móðan, og síðan hefur ei verið getið um eldinn. Síðan vindurinn kom á austan, hefur móðan sézt öðru hverju. Guð veit hvað hann vill gjöra við oss. Vicelögmaður Stephensen og hans frú Guðrún Vigfúsdóttir reistu bú í vor á hálfri Leirá, móts við bú föður hans. Gáfu foreldrar hans honum til búsins alla Leirártorfuna, 8 kýr, 4 geldneyti, 4 ungneyti, 80 ær, 40 kindur geldar, 6 hesta og allt innanstokks að því skapi. Lögmaður Björn og hans frú eru komin að Hólmi í húsmennsku með 3 eða 4 kýr í heyjum. Líndal skipti sterfbúi sýslum. sál., Jóns á Hvoli, fékk ekkjan hálft búið og bróðurlóð, 3 synir fengu hver þeirra uppá 1200 rd, 4 dætur fengu uppá 600 rd til samans reiknuð í föstu og lausu. Biskup Hannes ætlar að giftast í haust þeirri elztu, heitir hún Valgerður, á 17. eða 18. ári.

Nú man eg ekki fleira í frétta nafni. Hér lifa allir gömlu aumingjarnir. Þorgrímur er orðinn ofur lasinn, og Sigríður Þorsteinsdóttir held eg nú sé lögzt að fullu og öllu. Litla Sigríður er komin til foreldra sinna. Björn Snorrason er kominn til föður síns, á að vígja hann honum til kapelláns innan skamms. Hér eru í hans stað 2 stúdentar, Jón Arngrímsson frá Melum og Sigurður Ögmundsson Högnasonar, að austan. Bréfið og fréttirnar, sem þér skrifuðuð Vidöe sál., lét faðir minn mig lesa fyrir sig. Sagði hann, þegar eg var búin að lesa fréttirnar: „Veri hann blessaður, hann nennir að skrifa. En það heyri eg á stílnum, að hann er orðinn limur af Lærdómslistafélaginu.“ Nú verð eg að segja yður. hvernig mér heppnaðist það sem þér senduð mér. Eg drakk af því sopa minn kvöld og morgun meðan það entist, og á meðan á því stóð og nokkrar vikur þar eftir var eg nokkuð minnisbetri en áður, og víst er það, að sú náttúra fylgir því, svo ef eg hefði fengið það strax þegar eg missti minnið, þá máske það hefði dugað, og kannske það dygði enn, ef eg hefði það lengi. En eg ætla að láta svona vera og þreyja af með þögn og þolinmæði, þar til guði þóknast að bæta öll mín mein. Þér gjaldið þess hjá mér, að þér settuð ekkert verð uppá flöskuna. Eg ætlaði að senda yður sokka, en þeir liggja hálfprjónaðir. Hindrar mig stundum letin, en stundum annríkið, og er eg svo eins og nafna mín þeim verst eg unni mest, það er að segja, vini mína pretta eg helzt, því eg treysti þeim bezt. Fyrirgefið mér, elskulegi vin, allt þetta rugl. Eg enda með þeirri hjartans ósk, að allir hlutir þéni yður til hins bezta, og vil ætíð vera

yðar manndyggðar þénustuskyldug einlæg vinkona

Guðrún Skúladóttir. Viðey dag 16. Aug. 1789.

Allar stúlkurnar óska yður góðs.
