Bessastöðum, 1. marz 1822.

Dyggðaríki bezti bróðir! 

ÞÍN tvö góðu bréf með póstskipinu þakka eg þér hér með innilegast, og var mér það nýtt að fá svo langan pistil frá þér í einu, sem þau voru samanlögð, síðan þú' fluttist frá Höfn. Fáar fréttir get eg nú samt skrifað þér af fósturj örðu þinni. Árferði í bágara lagi, fiskirí lítið í haust eð var vegna gæftaleysis, og veturinn, það sem af er, víðast mikið harður, nema um jólaleytið kom hér bærilegur kafli. Skömmu fyrir jólin byrjaði Eyjafjallajökull í Rangárvallasýslu að gjósa. Merktust þar áður eða í nóvember jarðskjálftar nokkrir. Ösku og vikurfall varð af eldgosi þessu í fyrstu, eg trúi hér um bíl í skóvörp undir Eyjafjöllum og í Austur-Landeyj um. En með austanpósti kom nú sú fregn, að hagstæður vindur hefði feykt þessum vikur og ösku að mestu leyti burtu. Ekki hefur ennþá frétzt að skepnur, sem úti hafa gengið á þessari öskujörð, hafi veikar orðið, sem þó hefur oft skeð við eldgos til forna. Engin býli hafa farið af og engin manneskja slasazt, þegar seinast fréttist. Það versta er, að sumir meina jökulinn ekki ennþá hættan, þar reykur og svæla sést daglega ganga upp af honum, stundum meira, stundum minna. Þetta skrifa prestar og prófastar, sem búa í grennd við ökulinn, og svo hefur hingað heyrzt, að reykjarmökkur sæist ennþá fyrir austan, og meinast hann að vera í Torfajökli svokölluðum. Hann er í Skaftafellssýslu. En þessi fregn er nú'máske miður áreiðanleg. Nú veit eg ekki meira að segja þér um þessa landplágu. -- Okkur hér í húsi líður vel, nema hvað heilsa mín í vissan máta fer hnignandi, þar eg í vetur hef með köflum fengið töluverðan blóðuppgang. Það var nokkru fyrir jólin, sem eg fékk hann fyrst. Alltaf hef eg líka hósta og öll brj óstveikinnar kennimerki. Þú segir eg gjöri lítið af læknum og læknismeðulum. Ekki man eg til, að eg hafi nokkurntíma lítilsmetið duglegan, ráðvandan lækni. Það væri líka of mikið óþakklæti að launa þeim svo. En það kemur svo til, að eg má enn engu svara um læknismeðulin okkar hérna, en það held eg mig segja satt, að þau hafa aldrei komið mér né mínum að haldi. - Börn mín lifa öll frísk og heilsugóð. Stína mín, sem er elzt, les nú sæmilega, þegar hún gætir að sér, og prjónar nokkurnveginn. Hún er lagleg í vexti og andliti, í geðslagi hlið og lempin. Guðrún er nú farin að stafa og kveða að og gengur það eftir vonum. Hún er nú fjögra ára, er mikið gild og þrifleg og að sínu leyti stærri en hin. Hún er að geðslagi mikið bráðlyndari en hin. Grímur er öflugur drengur. Hann hleypur nú um allt og er dígur og feitur. Hann er laglegur í'andliti, með blá augu, mikið hörð og snör. Hann er illur og harður. Hann er nú kominn langt á annað ár og fyllir það, ef hann lifir fram í miðjan maímánuð. Ennþá höfum við af komizt skuldalítið, og þakka eg það mikinn part dugnaði og útsjón Þorgríms míns. Eg hafði nærri gleymt að minnast á skólaborðhaldið. Það hefur ennþá gengið stórslysalítið og ekki neinn órói af því staðið. Hvernig það gengur þessa þrjá mánuði, sem eftir eru, skal eg láta ósagt, og segi eg þér það af lífi þegar skip ganga í haust, -- og ekki þarf eg að segja þér, hvaða andstreymi og áhyggja þessu fylgir, og aldrei er eg óhrædd um, að eitthvað verði að. Líka finnst mér ærið dýrt keyptur lítill ávinningur, þó hann (sem eg ekki veit) væri hér við. -- Nú er Egilsen okkar trúlofaður jómirú Helgu Gröndal. Eg samgleðst henni og foreldrum hennar og sé það nú, að hún er mikil gæfustúlka, því afbragðs maður er Egilsen.- Ekki er sagt, að amtm. Thorsteinsen uni sér vel á Vesturlandinu, og er þess öll von. Svona hafa allir sitt mótlæti. -- Góði bróðir, hvað mig snertir er þér velkomið, að barn þitt sé hjá mér, ef þér er það að skapi, og varla mundi eg breyta verr við það en mín. Hentugleikar að koma því væru helzt með Símonsen, ef þér sýndist svo. Hrædd er eg um, að þú aldrei fáir embætti hér, þar nokkur hafa nú nýlega svo að segja gengið þér gegnum greipar, og síðan held eg að karlinn fyrir norðan sálist ekki að sinni. Vel er það satt, að hann er orðinn ákaflega digur og drekkur heilan f. og hefur fengið krampa fyrir brjóstið. - Nei, nei, aldrei verð eg svo heppin að sjá þig meir, sífellt má ég forgefins þreyja þig, hvort eg lifi lengi eða ekki. - Nú er bréfsefnið og tíminn þrotinn. Eg má samt að endingu ítreka þá bæn, að þú ætíð skrifir mér til, í það minnsta haust og sumar, meðan þú heyrir mig á lífi. - Vertu nú sæll, -- heilsaðu konu þinni og börnum innilega frá þinni af hjarta elskandi systur

Ingibjörgu Jónsdóttur.


