

Breiðholti, 5. marz 1823

Rétt þegar póstskipið kveður, býst eg við að Hreggviður færist vestur á leið, og því pára eg þér nú þessar línur að gamni mínu, í því eg er búinn að klára utanlandsbréfin, sem og svo er hægt að klára. Merkilegt verður þetta bréf samt ekki, nema ef það verður af bendingu.

Sra Páll Pálsson, kapellán á Kirkjubæjarklaustri, kom í dag að austan til að sækja um brauð það, er hann þjónar í, sem nú er resignerað. Hann segir Eyjafjallajökul mikið hægan á ferð nú sem stendur, og illvirki hans skal litið bera á, jafnvel undir fjöllum, nema í miðri sveitinni, hvar öskufallið var mest. En hann kom með aðra illa fregn, sem eg trúi varla, að ekki megi eftir honum hafa, og hún er sú, að eldur sé uppi í Skaftárjökli. Skal úr honum öskufall mjög svart þegar vera komið á Síðuna. Verði jökullinn ei betri en gljúfrið forðum, lízt mér ekki á blikuna. - Úr Austfjörðum er sannfrétt lát sra Sigfúsar Árnasonar, hann skal hafa riðið út í Lagarfljót, leiður að bíða eftir ferju. Þetta vildi til þegar kona hans, dóttir G. Péturssonar sýslumanns, hafði nýalið andvana barn. Þar fór gáfumaður og líklegt skáld.

Hér syðra ber lítið til tíðinda. Menn eru einlægt að skapa stiftamtmanni okkar interims successor og verður litið ágengt, þó hver leggi sitt til. Sumir skulu vera að bjóða honum sína þénustu, aðrir beðnir að afsegja honum, meðal þessara ert þú talinn, svo menn eru í vandræðum að fá enda á það mál. Sumir agera positive og aðrir negative, eg er með þeim seinni, eg hefi veðst um flösku af bezta víni, notab. sem hér fæst, að ekki munir þú koma hingað; er það af því, að eg hefi heyrt sagt, að það gangi mest á manninn, sem hann taki mest af, og skyldi nú svo fara að þú kæmir, þá kostar mig það eina flösku að minnsta kosti. En eg kæri mig ekki. Þú skalt ekki aftur setjast fyrir það, ef það annars er þér ekki mót skapi að koma. - --


