Bessastöðum, 12. ágúst 1820.

Hjartkæri bezti bróðir!

ÞAR nú svo góð ferð fellur með kaupmanni Símonsen vin þínum og konu hans, má eg nú ekki undan fella að tala við þig dálítið í anda. Næstum var eg orðin vonarlaus um að sjá bréf frá þér, þegar mér loksins barst bréf þitt af 14. maí. Haf þú mitt innilegasta þakklæti fyrir það sem allt annað eldra gott.

Meðan mig í vor vantaði bréf frá þér, máttu trúa, að eg var í þungum þönkum. Stundum flaug mér í hug, að eitthvað mætti að þér ganga, þó enginn segði mér slíkt. Því að þér þætti eitthvað svo mikið við mig, að ei vildir tala við mig fáein orð á ári, fékk eg ei heldur skilið. En nú þegar eg hef fengið frá þér bréf, er eg aftur í góðu skapi. _ Fram hjá fréttum geng eg nú öllum, því eg ætlast til, að mad. Símonsen leiði þig í allan sannleika, því eg vona að hún sjái þig og þína í ferð þessari. - Fáir merkismenn hafa dáið hér, það eg man, nema sýslum. Jón Guðmundsson í Skaftafellssýslu, maður nafntogaður fyrir gáfur og ráðvendni. Mad. Rannveig Grímsdóttir, mesti handyrðakvenmaður á landi voru, er og svo sáluð. Assessor B. Thorarensen hefur enn nú það ólán, að honum hefur verið nýlega gefið fullkomið afsvar um kærustuna, Elínu dóttur amtm. St[ephensens]. Árferðið upp á grasvöxt og nýtingu er nú það bezta hér um pláss. En fiskirí hefur í vetur og vor mislukkazt. Nú er korn móti fiski þolanlega dýrt, en það kom of lítið hingað til lands í ár. -Okkur hér í húsi líður bærilega, þó er ég nú heldur heilsutæp. Þann 15. mainæstl. eignaðist eg ennþá dreng, og var sá Grímur nefndur í höfuðið á þér. Hann er af og til ofur lasinn, en eg vonasamt að hann, ef lifir, verði ekki síður en hin börnin. Jón litli er mikið efnilegur að líkama, stór og feitur og laglegur í andliti. Hann hleypur úti um allt og er mesti ærslabelgur. Guðrún er líka stór og feit, og eg held að hún verði falleg, ef hún heldur heilsu. Hún er afar þunglamaleg og mér þykir hún æði gild og er eg oft í efa um, hvort það muni allt náttúrlegt. Kristín er mikið frísk, eg held hún finni aldrei til. Hún er löng eftir aldri, en mjó eins og þvengur. Hún er lífleg og kát og 0er vinaleg og hef eg mikla skemmtun af henni. Hún er lítið fyrir að læra gott, en hefur greind í betra lagi á öllu, sem daglega fyrir fellur. Í andlitsfalli er hún lagleg, og þeir sem séð hafa Kristínu þína og hana segja þær ekki ólíkar. Hvað búskap vorn snertir, gengur þolanIega. Við höfum ofur þungt hér, en þó vantar okkur ekki það nauðsynlega, og skuldalaus erum við og heldur held eg við vinnum en töpum. Nú heyrist, að biskup eigi að flytja hingað með tíð, þá held eg við förum að pakka inn, því við erum ekki mikið fyrir tvíbýli. Og þá ókosti má játa á Bessastaði, þó þeir séu góðir, að ekki sé skynsamlegt að vera við, því satt að segja höfum við minnst lifað af því, að við höfum haft Bessastaði til áhúðar. - Ekki skaltu kæra þig um hattinn, kannske eg þurfi ekki lengur á að halda en gamli kúfurinn dugir mér. Ekki man eg nú meira oss viðkomandi í þetta sinn. Eg held eg skrifi seinna með ridder Sivertsen. Eg vona að fá seðil með póstskipi. Eg tek mér of nærri, skyldi það bregðast. -- Já, það er satt, þú segir í bréfi þínu, að Þorvaldur Jónsson að norðan hafi beðið þig um liðsinni, en manstu ekki hvað húsfrú Pílatí sagði um árið, -~ haf þú ekkert að gjöra með þann réttláta -, en eg segi, haf þú ekkert að gjöra með þann rangláta, eg held hann rrieðtaki, hvað hans gjörðir eru verðar. Ekki gæti eg skrifað undir það, að föðurætt vor sé svo slæm, þó þar í séu fáir líkar föður vors, og munu fáir líkar hans í dyggðum og ráðvendni, þó í fleiri ættir sé skoðað, en það veit eg, að móðurbróðir hans, sem hann ólst upp hjá, deyði við líkan orðstír og faðir vor, eins afi vor, sem þú heitir eftir, var sérlega góður maður. Hann lifði blindur í 20 ár. Amma vor var mikil gáfukona og systur hennar allar kvenskörungar og friðar sýnum. En börn ömmu vorrar hafa samt sum mikið útartað og barnabörn ekki minna. Hér í skólanum hef eg rekið mig á nokkra þó ekki fáa skólapilta, alla náskylda föðurafa vorum. -- Eg hætti í þetta sinn og bið þig heilsa innilega konu þinni og börnum. Eg hafði ásett að skrifa henni í þetta sinn, en nú er tíminn orðinn naumur. Guð annist ykkur öll. Þín' af hjarta elskandi systir

Ingibjörg Jónsdóttir.


