
<meta-info>Kristín Eiríksdóttir til Gríms Jónssonar</meta-info>
<meta-date>Viðey þann 25ta ágúst 1812.</meta-date>
 Elskulegi son!

Hjartans þakkir fyrir tvö elskuleg tilskrif í sumar, eg man ekki hvað snemma. Af þeim sé eg, að þú ert búinn að breyta högum þínum og gifta þig, og er það mín einlæg hjartans ósk, að drottinn vildi blessa þig og varðveita þig í þessu þínu nýja standi. Margt kann upp á að koma þó maður sé giftur, sem þú [ættir] að geta eins nærri og eg. Drottinn sjái fyrir því öllu saman og styrki þig að bera bæði blítt og strítt. Nú vona eg þú sért afhuga að koma til Íslands framar, það mun og bezt fara og það vildi eg ráðleggja þér. Danskar konur hafa sjaldan kunnað hér vel við sig og enn síður búið hér vel. Þó þetta sé ekki skeð aldeilis eins og eg hefði viljað kjósa, þá er það samt eftir þínum vilja og mun það bezt að maður sé viljugur til soddan hluta. Hvað mig sjálfa snertir, þá bý eg við það siðvanalega nema hvað eg er farin að lasnast til heilsu og er það náttúrlegt með aldrinum. Líklegt er að smásaman fjúki í það skjól, sem eg hefi haft hér. Stiftamtmaðurinn hrörnar nú daglega. Ekki neitt er eg samt hugsjúk um mig, það er líklegast eg þurfi ekki lengi með, og hvort sem er vona eg á drottinn. Æ, eg skyldi að öllu leyti vera ánægð ef þeim liði bærilega, sem eg ann mest og bezt á skilið. Ingibjörg litla getur um í bréfi sínu um sokka og skeiðina, sem þú áttir hjá mér. Ef eg gæti gjört bón þína, vildi eg fegin gjöra það. Hvað kostar góður rokkur hjá ykkur þar ytra? Gjörðu svo vel og útvegaðu fyrir mig fimm kvartil af hvítum ekta borða, viðlíka breiðum og meðfylgjandi listi, þó hann væri gamall. Ég skal borga þér ef eg tóri. Heilsaðu frá mér þeim sem þú heldur heyra vilji, en þig kveð [eg] sjálfan með tregafullu hjarta, máske í seinasta sinn. Vertu alla tíma blessaður af guði. Þess óskar þín elskandi móðir Kristín Eiríksdóttir.

Viðey þann 25ta ágúst 1812.
