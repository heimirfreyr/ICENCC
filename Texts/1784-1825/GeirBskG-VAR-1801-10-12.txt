[12. október 1801]

Veleðla ástkæri vin! Þrjú bréf frá yður, hvert öðru ástúðlegra, hef eg ásamt öllu, sem þeim fylgdi, rigtuglega meðtekið. Hafið, elskulegi Vin, allar mínar beztu þakkir fyrir það allt saman, og unnið mér þess eftirlætis sem oftast, þegar ferðir falla, að sjá linu frá yður.

Sérlega gladdi mig yðar svo sérdeilis hrósverða byrjun og framhald yðar academiska tours, og er eg viss um, að þér endið hann með sama heiðri og þér hafið byrjað hann, ef guð ann yður lífsins. Bæði er það, að Mr. Guðbrandur og Páll frá mér fara nú báðir til Khafnar, og vita þeir betur að fortelja allt fréttnæmt en eg, líka er eg að vanda orðinn naumt fyrir Skagatána með pistla mína. Þó byggi eg of illa í haginn fyrir sjálfan mig, ef eg ekki tíndi eitthvað til, þó það kannske verði minna en eg ætlaði. Síðastliðið sumar var hér allsstaðar á landi (nema í Múlasýslu) óvenjulega vætusamt, varð því heybjörg bæði lítil og skemmd, en flestir áttu stórar heyfyrningar undan þeim umliðna öndvegis vetri, haustið eins óveðra og stormasamt, svo hér um nærliggjandi sveitir varð allur helmingur eldiviðar úti. Veturinn byrjaði strax með snjókomu og óveðrum og hélt því sama við allt til í febrúar, en í miðgóu skipti um aftur, komu þá svo mikil kaföld, að fáir þóttust muna slík, og í heilar 6 vikur samfleytt varð hér aldrei á sjó komið á innnesjum. Þessum harðindum linaði smásaman eftir sumarmálin, en þó ekki til fulls fyrr en um hvítudaga. Höfðu þá nærri allir hér í nánd misst nokkuð af fé og hestum, en sumir stórkostlega, þó voru fáir, sem kolfelldu hér í sókn, einasta féllu hér um 150 hesta. Þessi sömu harðindi gengu yfir allt land, þó var bærilegast í efra parti Árnessýslu og í Borgarfirði ofanverðum, en svo þrengdi að í Flóa, að sjö bændur gengu þar frá vegna bjargarleysis. Vorið frá hvítasunnu til sláttar æskilegt, og grasvöxtur yfir höfuð í bezta lagi, en með sláttarbyrjun brá að nýju til vætu, sem síðan hefur viðhaldizt, svo hey eru bæði lítil og skemmd. Afli var hér í meðallagi, en gæftir bágar, fluttu og þeir, sem úr sveit voru, það mesta heim af fiskifeng sínum, því skip voru engin komin á lestum. Það lítið, sem inn kom af matvöru, er svo gjörselt, að eg ætla eina skeffu af korni alls ófáanlega hér sunnanlands, hvað sem í boði væri, og verði ekki afli þess betri, óttast eg fyrir, að mannfall jafnvel verði óumflýjanlegt. - Dauða man eg ekki nýlega nema vorn nafnkennda Ólaf Gíslason. Justitsraad Stephensen er mjög heilsuveikur og hefur allareiðu látið sækja til sín Jón gamla Pétursson að norðan. Sjúkdómurinn sýnist að vera tæring og vatersótt. (Nú í þessu augnabliki heyrist, að Jón sé dáinn hastarlega á veginum að norðan í Reykholti). Amtmaður Vibe hefur og verið lasinn nokkurn tíma, eftir sem eg heyri af podagra. Í mestallan vetur var eg að berjast við vora nýju Sálmabók, sem nú um síðir er komin út frá pressunni og í brúk á nokkrum stöðum hér í nánd. Þó hún enn nú sé í mörgu ófullkomin, vona eg að hún verði þó álitin betri en Grallarinn. Sagt er að bólan sé komin inn á Stapa með börnum Hjaltalíns, en ekki hef eg með sanni frétt, að hún sé farin að breiða sig út. Við Búðir brann nýlega pakkhús honum tilheyrandi til kaldra kola.

Kansellíið varðveitir enn nú þá djúpustu þögn viðvíkjandi skólanna og stólanna combination, og kannske að þessi sök sé allareiðu burt lögð.

Með seðli þessum eiga að fylgja 2 hvítir skollabjórar og einn ditto mórauður, sem kona mín biður yður hjartanlega að forláta.

Lifið svo sæll sem eg ann yður og óska

yðar þénustusk. elsk. v. og  Geir Vídalín.

Lambastöðum þann 12. október 1801. Gjörið svo vel og gefið Páli minum holl ráð í því hann þarf.

Til Hr. studiosus Steingríms johnsen í Kjöbenhavn. Avlægges paa Regentzen i 6. gang Nr. 9, medfölger skindpaqvet mærket St. J.


