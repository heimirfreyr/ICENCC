

Reykjavík, 18. júlí 1822

Rétt í þessu fæ [eg] að Vita, að einn af vorum herrum, spekulantere, ætli strax vestur að Búðum, og hefur hann dulið alla þessarar fyrirætlunar, eins og þeirra er siður til. Maðurinn heitir List, aðrir kalla hann Porra og segja hann hafi selt hér í fyrra annað auga sitt við lýsi. Sönnur á þessu veit eg ekki, en hitt veit eg, að hann er eineygður, og er þetta nóg um nafn hans og einkenni. Hitt þykir mér verra, að hann gefur mér ekki tíma að kasta skyndikveðju minni upp á þig og gjalda þér mitt ástarþakklæti fyrir bæði þín elskulegu privat bréf. Guði sé lof, að konu þinni batnar og sonur þinn er nokkurn veginn friskur, það er sú bezta frétt, sem eg lengi hef fengið úr þeirri átt. Að norðan er ekki að heyra nema hafís og hórdóma, því að amtmaður hafi nýlega lagt einn af próföstunum í einelti, er ekki ný bóla. Að austan eld og ösku og eimyrju, sem jafnvel er komin hingað til vor og farin að gjöra töluvert mein af sér, bæði á grasi og notum af peningi. Frá oss Víkingum klamarie og confiskationir, því Norðmanns greyið, sem kom hér til vor með timbur, hafði óvart tekið nokkuð með af járni, sem honum hefur þótt eiga við timbrið, eins og nokkrar kakalofnsplötur höfðu í misgripum slæðzt meðal borða hans og eitthvað fleira þess konar, sem kaupmenn vorir, menn sem vaka yfir lögunum og H. m. interesse, urðu varir við. En þessi sök er enn ekki til hlítar rannsökuð.

Petræus hótar nú að selja grenið, sem eg er í, og má hamingjan ráða, hvort við með aðstoð stiftamtmanns getum samið í kvöld. Allt hvað þú hefur skrifað mér, tek eg til greina, en get ómögulega svarað því nú með Porra.

Getir þú forlátið þetta, skal eg hafa það að marki, að hjá þér er mikil fyrirgefning.

Lifið þið öll þrjú ævinlega sæl og blessuð!

Þess biður kona mín og þinn

Geir Vídalín.

Eg veit að þú fyrir löngu hefur frétt lát Torfa míns, og féll okkur foreldrum hans það þungt, því hann var okkur gott barn og flestum hugþekkur. Men det er saa verdens löb. Lofaðu mér að fela þér á hendur innlagðan eða meðfylgjandi pistil til GV. Schevings.


