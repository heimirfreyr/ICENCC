
<meta-info>Ragnheiður Þórarinsdóttir til Sveins Pálssonar</meta-info>
<meta-date>23. aug. 1790</meta-date>
  Tryggðafulli góði vin.

Tvö yðar kærkomin elskuleg tilskrif og þeim baðum fylgjandi mikið velkomnar sendingar þakka eg yður hjartanlega, óskandi yður af einlægu geði. að þér mættuð alltíð fá góða hugarhægð eins oft og miklu oftar en eg drekk margan dropann af yðar kaffi, sem endurnærir svo vel mína lötu sál og líkama (góð byrjun að verða drykkjukerling) á morgnana. En hvað um það, lifi eg þó, guði sé lof, bærilega frísk, utan letin, en tengdafaðir minn æði lasinn, veiktist enn á ný með byrjun júlímánaðar, er nú fyrst frískur þann 20. aug, með sterkri pínu í blinda auganu, svo það sprakk einhver blóðæð innan í augnalokinu og blæddi sem æð eitt kortier, og hefur honum með guðs hjálp batnað af sjálfu sér og því, sem við erum bæði að hitta uppá í heimskunni. Guði sé lof, sem lofar mér að lifa enn einn dag með honum og gefur mér endalausa sálarkrafta að bera þetta litla, er eg hefi að stríða við, en það er sem annað, að guð gleymir mér aldrei. Eg hefi svo góða hjálp í þægilegri og léttlyndri umgengni systkinanna, Mr. Vídalíns og nú hér fyrir 14 dögum kominni til veru Madame S. Örum með litlu dóttur sinni, Malene. Hann er bæði til gagns og skemmtunar þeim gamla manni, en hún er mér til hjálpar við matinn og alls sinnis léttleika í stað Rannveigar Grímsdóttur, hverrar brúðkaup hér var haldið ásamt annara tveggja para þann 13. aug., svo hún er nú öll í burt úr Viðey, gift Mr. Birni Snorrasyni á Húsafelli. Fari hún vel, garmurinn, hún var 9 vetra, þá eg tók við henni, og hefur ærlega útstaðið með mér illt og gott.

Þér verðið að forláta mér, þó eg skrifi engar fréttir, eg hefi engan tímann heldur en stundalausi karlinn. Þér segist vera svo og svo til sinnis stundum. Hvað kemur til þess? Ef þér væruð nær mér, mundi eg snúa við á yður höfðinu og segja: Vertu ekki verri en eg. En eg mundi fá fljótt svar: Eg hefi annað að þenkja en þú, sem annað hvort er ekki neitt eða heimskan tóm. Yður leiðist þarna lífið. Ekki tekur betra við þá hér inn er komið, því það er ágalli á landinu, að þó menn vilji eitthvað gott gjöra í því, verður það annaðhvort að engu, eða það er niður drepið. Ætli guðs forsjón sé ekki í soddan hlutum?

Ekki veit eg hvort eg á að segja yður til þriggja punda af dún hjá Magnúsi bróður mínum. Það er svolítið í posa, óforsiglað, en saumað fyrir og merkt S. P. Það féll svo lítill dúnn í fyrra, en börnin eru fleiri en eitt, og á eg þó ekki neitt. Þér eruð svo góður af gamalli dyggð yðar að forláta mér æði gamalli.

Eitt orð í eyra, og er það þá hólpið þegar það fer landa á milli. Hvernig fellur Magnúsi bróður mínum þar, og öðrum við hann? Þetta má ekki sjást. Mad. Sigríður Örum biður að heilsa yður, og stendur svo á, að hún er nú inní bæ hjá sjúkri konu. Hún vildi skrifa gjarnan eitt orð og óskar hún væri í anda og líkama nær yður, þá vildi hún vísa yður beinasta veg að þeirri svokölluðu Löngubrú, sem þið hafið einhvern tíma talað um, eg skrifa sem mér er sagt.

Eg hlýt nú að enda þetta fáorða blað og bið yður á því forláts, kveðjandi yður í kærleika óskandi yður alls góðs, er með þurfið og guði er dýrð að veita. Yður heilsar allt fólkið í stofunni, en eg er yðar góðu mannæru ætíð af hjarta elskandi.

R. Thorarensdóttir. Viðey 23. aug. 1790.
