
<meta-info>Ragnheiður Finnsdóttir til Valgerðar Jónsdóttur</meta-info>
<meta-date>11. maí 1806</meta-date>
 Dyggðaríka, hjartkæra systir!

Af ást og alúð þakka eg þér samstundis meðtekið elskulegt tilskrif sem aðra þína systurdyggð og stóru velgjörðir við mig og mína, hvað minn góði guð þér og þínum bezt endurgjaldi. Ekkert er nú í fréttum að skrifa utan að mér líður allt bærilega og rétt eftir hætti, lof sé guði mínum. Líka hefi eg í vetur haft sæmilega heilsu, nema hvað kuldinn er bágur hendi, handlegg og fæti vinstra megin, sem gigtin liggur í. Þó er það allt með hægð, guði séu þakkir. Ekki hafa hér verið í vetur stór bágindi meðal fólks, mjög fáir hafa samt haft fisk, svo flestir hafa lifað á mjólkinni og láninu úr kaupstaðnum. Mikið sárbágt er að heyra fískileysið frá sjónum, .og þó bágast, að enn nú er fiskilaust hér á nesjunum, svo guð veit hvern enda það vill hafa. En þegar neyðin er stærst er hans hjálp næst. Fá koma skipin, og þó enn færri vissar fréttir af þeim. Það þarf eg ekki að skrifa þér, því eg veit að þú ert búinn að fá þær langtum vissari en eg veit frá annarri hendi.

Greifinn er búinn að gjöra Finn minn að procurator við yfirréttinn, og þeir segja að honum takist það ekki illa, en eg held hann hafi lítið gott af því. Þó Finnur minn hafi ekki meiri lukku en þetta, þá veit eg ekki betur en hann sé þó artargóður og ekki illa þenkjandi. Æ, guð sjái bezt til hans og varðveiti hann frá öllu illu. - --

Nú er kirkjan hér ekki orðin lengur messufær og á að rífa hana í sumar, og á svo að standa þar til eitthvað kemur um hana utanlands frá. Eg held eg verði löt að ríða upp að Reynivöllum, jafnvel þó mig langi alltíð til að heyra prest minn í stólnum, því það er alltíð til uppbyggingar. Aldrei hefi eg treyst mér til að koma seðli til þín í vetur, nema eg hefði sent það suður, og er eg alltíð deig með það. Þennan seðil sendi eg með presti mínum að Þingvöllum. Hann ætlar að messa þar á morgun. Víst man eg til söðulkögursins, og skaltu nú fá það, lofi guð mér að lifa í sumar, en fyrri get eg það ekki. Það átti fyrir löngu að vera búið. Mikill hugur er mér nú á að heyra meira af högum þínum en þú skrifar mér. Blessuð vertu, láttu mig vita meira um þá. Prestur minn sagði mér frá um Guðriði 1. og ekki gat eg fundið að hann þykktist neitt af því. En bágt á hann með að bæta henni á sig. Eg býst nú við að skrifa þér aftur með ferð lektors, og það verður lítið annað en nafn mitt. Nú held eg þú komist ekki fram úr þessu klóri, og gefðu það eldinum. - Guði sé lof, að bæði þér og börnum þínum batnar aftur. Nú er mál að hætta. Endast því blaðið með minni og Ragnh. minnar hjartanlegri þakklætisheilsan til þín og barna þinna. Guð sé ætíð með þér og öllum þínum. Þess óskar af heilum huga

þín af hjarta elskandi systir

Ragneiður Finnsdóttir. 
