

[Geir biskup til Bjarna Þorsteinssonar]

Reykjavík, 26. marz 1809

Hjartans þakkir mínar fyrir þitt að sönnu venju styttra en að vana elskuríka og gagnorða bréf af 27. maí næstliðins árs. Eg er nú svo illa staddur með bréfaskriftir, að eg get ekki skrifað þér þriðjung af því, sem eg hafði ásett mér, því burtuferð þessa skips nú um þetta leyti kom eins á oss alla og jóladagurinn á kerlinguna. Einasta bætir það fyrir, að Th. okkar hefur í pistli sínum til þín þulið allt, hvað héðan er fréttnæmt, sem síðan í fyrra sumar hefur verið venju meira, og svo hefur hann grunnsópað Öllum fréttum frá mér, að eg man ekkert, sem hann hefur eftir skilið, nema ef telja skyldi Garpsdalsdjöfulinn, sem þó hvarf með öllu skömmu eftir að eg hripaði þér síðast, og tvær eða þrjár sakramentisneitunarsakir (á hverju nokkrir prestar mínir tóku að halda sparara en mér sýndist góðu hófi gegna), sem þó allar köfnuðu í fæðingunni. Frá Leirárgarðaprentverki er nú ekkert af nýju útkomíð nema lærdómsbókin í fyrra, aukin með aðskiljanlegum ekki ómerkilegum prentvillum og víða klesst og hart að ólæsileg. Sjálft prenthúsið skal og vera farið að hallranga til muna, og er að kunnugra vitni eins á sig komið og Dómkirkjan, nefnilega alls óhæft til þjónustugjörðarinnar. Við latínu-lærða-inqvam skólann á Bessastöðum fer nú allt vel fram. Piltar eru ánægðir með sinn nýja ökonom, og lærerne kenna þeim, hver í sínu fagi, svo mörg brot af theologie, historie, philologie etc. sem tíminn og informations matinn leyfir. Lektor býst við endurlausn sinni þaðan svo snart sem boð getur komizt frá koll[egierne] til vor, en hvern fáum vér svo í hans stað? Þú segir Helgesen, og skal það engum kærara en mér, því að eg býst við öllu góðu af honum. En þó hef eg nokkuð á móti honum og það er það, að eg held að hann sé of góður til að stýra einum skóla, þar sem um hríð hefur kannske verið nokkur skortur á strangri subordination. Við þann góða mann hefði eg annars margt að tala viðvíkjandi Vatnsfirði, ef eg kæmist til að skrifa honum, og ekki gjörði mér samvizku af að setja hann í óþarfa útgiftir fyrir bréf portóen. Eg vildi hann vildi fyrir kost og mun resignera því brauði sem fyrst, ef hann ekki ætlar að færa sér kollat[ion] fyrir því í nyt, því eg óttast það niðist meir og meir, en margir eru sem sækja.

Í gær frétti eg úr Húnavatnssýslu, að bóndi nokkur þaðan hefur orkt níðkveðling um prest sinn jón Mikaelsson. Stefndi prestur honum til þings, en bóndi ónýtti stefnuna. Síðan mættu þeir báðir fyrir forlíkunarkommission og varð þar komið sætt á með því móti, að prestur hét að borga málskostnaðinn.

Ásgrímur prestur Vigfússon sendi son sinn í haust eð var í Bessastaðaskóla og kostaði sjálfur kennslu hans. Drengurinn kom sér illa og loks braut hann rúðu úr glugga hjá ökonom og stal þar úr osti um nótt, hvar fyrir hann fékk concilium abeundi. Nokkru áður blés um nýbyggð kirkja hjá föður hans á Laugarbrekku, svo þar má sannast, að sjaldan er eymd ein. Annar piltur frá Bessastaðaskóla, Bergsveinn að nafni frá Brjánslæk, sem fékk leyfi að fara hingað með bréf sín, varð úti á veginum til baka á Selskarðsmelum í útsynningi. Nú er líkast, að enginn skóli verði haldinn til vetrar, og fellur mér það meinilla, en því slæma spursmáli landfógeta: Hvor faae vi penge fra? get eg ekki svarað,

Það krit, sem í fyrra var milli mín og commission, lagfærðist bráðum og fer nú milli vor sem stendur allt vel að kalla. Eg á örðugt með udkomme og þarfnast sums, sem mér þætti betra að hafa en missa. En hver er sá, sem ekki hafi það til brunns að bera í þessum tíðum. Heilsa mín er sæmileg og jafnvel betri en fyrri, nema hvað sá eini afturfótur, sem Klog fékkst við, aldrei vill drýgja dáð. Hann er að sönnu verkjarlítill, en bólgnar á daginn, einkum þegar eg sit við skriftir, svo að hann er þá á kvöldin blár sem hel og digur sem naut. Ekki veit eg víst, hvort hann þolir töluverðar reiðir, en reynt skal það, ef ég lifi til sumars.

Eg er hugsjúkur af fylgjandi sök: Þegar norska skipið kom í vetur, sendi sýslumaður Thorarensen mér 2 bréf, eitt til greifans af Trampe, hitt til sonar síns. En þegar hann nokkru síðar frétti, að Bretar hefðu tekið þetta skip, sagði hann mér að senda sér bréfin til baka. Þessu hlýddi eg, svo nú eru bréfin komin austur til hans, en í þessum hasti enginn kostur að gjöra honum vísbendingu, því enginn bjóst við, að jessen mundi fara, sízt svo bráðlega. Nú er eg hræddur um hann í þessum bréfum hafi gjört einhverja ráðstöfun fyrir peningum til sonar síns (þó eg alls ekki viti það) og eg veit, hvað þungt mun fyrir ykkur að þarfnast þeirra, ekki sízt í þessum hleypu tíðum. Kannske þú vildir gjöra svo vel og segja greifanum frá þessu við tækifæri. - Nú gjöri eg mér varla nokkra von framar um að koll. muni veita mér nokkra áheyrslu upp á mína síðustu ansögning. Að biðja um þess konar naades bevisninger í þessu ásigkomulagi er sannarlegt blygðunarleysi, og að vænta þeirra er ofdirfð. Nú hlýt eg að hætta, því Busch er ferðbúinn og kallar bréfin. Er þessi pistill vist of slæmur handa þér, en of góður er hann handa Bretum, i hverra klær eg varla býst við öðru en hann muni falla. Láttu mig samt, góði Thorstensen minn, ekki gjalda þessa bréfs, og skrifaðu mér langt og rækilega, ef nokkur ferð fellur, það er að segja eins og þú ert vanur.

Gunnar minn biður að heilsa þér, en aðra kveðju frá honum áttu að færa Kjærnested. Hann kemst nú ekki til að skrifa honum sjálfur fyrir bréfum mínum. Við Petersen biðjum og að heilsa honum. Þér heilsar kona mín og börn okkar.

Lifðu sæll um aldur og ævi og elskaðu þinn

Vídalín.

Fái eg ekki tíma á morgun að skrifa bróður mínum eina línu, þá berðu honum kveðju guðs og mína og segðu honum að öll Goddaættin lifi enn. Kona mín fékk bréf frá dóttur hans í gær, henni líður vel, og systur okkar og Malenu sæmilega.


