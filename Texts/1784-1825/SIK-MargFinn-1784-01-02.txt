
<meta-info>Margrét Finnsdóttir til Hannesar Finnssonar</meta-info>
<meta-date>Hólum 2. jan. 1784</meta-date>
 Dyggðaríki og hjartkæri bróðir. Systurleg ástsemdar heilsan.

Ég hripa nú þennan seðil með vermönnum. er óska þínu bróðurdyggð í hverskyns ánægju og heillahag fyrirfinni. Af mér er það að segja, að ég lifi fyrir guðs náð og líður stórmeinalaust. Honum séu þakkir. Það hefur bætzt ofan. á annað mæðusamt fyrir mér í þessari tíð, að ég hef nú um stundir verið báglega haldin af fingurmeini, er kom í baugfingur minn, sem ég hef hringinn á, og bólgnaði fljótar upp en hringnum yrði burt náð. Hefur læknirinn, Jón Pétursson, leitazt við að gjöra það gott. en varð lítið ágangi, svo enn er óvíst, hvort ég muni fingrinum halda, og er mikið undir því komið. hvernig meinið hagar sér framvegis. Mín vera hér á stólnum hefur svo gengið, að kallast má ég hafi setið í óþakklæti. því fyrirboðnar voru mér allar hans nytjar; en þá amtmaður Stefán var nýkominn norður, fékk ég frá honum bréflegt leyfi að vera við minn þriðjung, þó ei hafi hans notið að fullu, en landskuld megi ég til stólsins svara, er hann upp á stingur verða muni 15rd. er ég til get ég svara megi, jafnvel þó ei sjái að sæti líkindum. Ég fékk hey fyrir 41/2 kú af þessum parti, en fyrir það að ég reytti nokkuð annarstaðar að, fékk ég nokkuð meira, en þó er ég sem aðrir hér í námi með kindur mínar. sem enn lifa, hvar af ég fargaði í haust töluvert og má enn nú gjöra það, því fé horast nú niður, þó að jarðir haft hafi nokkurnveginn, hross allteins, og kýr með gjöf við veg þrífast ei á heyjunum. sama er og sagt um sauðkindur, þar sem þær hafa verið á gjöf; og þar þvílíkt óár er í öllum skepnum, er ei annað sjáanlegt en að allar skepnur muni hér falla bæði hjá mér og öðrum. Lénsjörðunum var nú skipt í haust og verður þeirra afgjald til helminga skipt upp í 30rd, að óafteknum umboðslaunum, sem útleggjast hljóta, þar megnið af þeim liggur langt hér frá vestur í Húnavatnssýslu. Eina af þeim, Neðraás. hef ég óbyggða og ætlaði að flytjast þangað á komandi vori, ef einhverjar skepnur mínar lifðu af; verður þá hjá mér ráðsmaður minn og ráðskona. en nú er ekki sjáanlegt að ég haldi svo miklum peningi að búfær verði á vordögum, veit ég þá ef hvað til skal gjöra, nema heita á hurðir þínar og biðja þína bróðurdyggð veita mér viðtöku, því ég get ei séð hér neinstaðar líkindi til, að ég húsmennsku fái mér haganlega, með því hver og einn á hér nóg með sjálfan sig.

Vör hef ég þess orðið, að stiftamtmanni hafi skrifað verið um mína hérveru og sú sök með sínum kringumstæðum þannig útmáluð, að stólnum sé þar við gjörður hinn stærsti skaði; þykir mér þungt. ef stiftamtmaður leggur á mig fáþykkju fyrir slíkan framburð, er veit mig ei forþénað hafa. Synir mínir veit ég ei til vissu hvort út verða skrifaðir í vor, þó heldur vænti að svo verði, eru það og ný vandræði fyrir mig, ef ei verður af því.

Fréttir get ég fáar fortalið, því það harðæri, er hér yfir allt yfirgengur, veit ég frétzt hefur suður og hvar á, nokkuð er áður vikið. Á afliðnu sumri þá bezt átti að láta, átti fólki nóg með að forsorga fólk sitt, heyskapurinn gekk sem öllum er kunnugt, var svo sumarsafn víðast ekkert og tekið til að slátra kindum til bjargar sér strax þá sumri tók að halla. Kindur af afréttum voru mjög magrar, var í þeim lítið frálag til búdrýginda, en tóku litlu verði í kaupstað til skuldalúkninga. Kaupmenn mjög tregir á að lána fólki lífsbjörg, en skuldir stórar áfallnar fyrir velflestum, og nú tekur útyfir, að skepnur hafa hvorki þrif á heyjum eður útigangi. Fiskirí var nokkuð afliðið sumar, en miklar ógæftir, einkum þá upp á leið, varð og mikill mannskaði í Eyjafirði. fórust þar 11 menn, flestir vænir og vel gildir, því ég hef eftir tekið. að það hafi verið þeir vöskustu af þremur skipshöfnum, er vildu bjarga skipi undan sjó.

Lát sr. Einars sál. á Grenjaðarstað mun allareiðu undan þessu bréfi suður heyrzt hafa. hafði hann litlu fyrir sitt andlát kallað fyrir kapellan og hingað sent til vígslu frænda sinn sr. Hallgrím. Unglingur einn, orðlagður að hugviti og annars mannsefni gott (eftir því sem mér er fortalið) var tekinn fastur á Akureyri fyrir það hann innlagði þar falskan bankaseðil, er meinast hann tilbúið hafi. Ekkert hefur hér verið prentað í vetur nema byggingarbréf fyrir amtmanninn, hvar af þér sendi hér með eitt til gamans.

Ég hef í þanka, lofi guð, að skrifa þér seðil aftur með seinustu vermönnum, hætti því í þetta sinn með innilegri velvirðingarbón, samt minni og barnanna hjartanlegri ástsemdar heilsan til ykkar systur minnar frú Þórunnar og litla Jóns míns (fyrir hvern ég bið guð ykkur bezt borga) sem að tillögðum hugheilum óskum allsháttaðrar guðlegrar blessunar, bæði á nýbyrjuðu ári sem öllum öðrum æfitíðum, vil ætíð nefnast og vera

þína bróðurdyggð af hjarta elskandi systir

Margrét Finnsdóttir. Hólum 2. jan. 1784.
