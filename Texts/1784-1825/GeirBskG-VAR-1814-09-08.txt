

Reykjavík, 8. september 1814

Varla var eg búinn að amena fyrra pistilinn til þín fyrr en mér kom í hug að fela þér á hendur commission, sem mér þykir mikið um varða. Svo er mál með vexti, að síðan Leirgerður sýktist og hreysi hennar líkama féll niður, hefur smásaman farið að láta sig í ljósi skortur á guðsorðabókum, sérilagi á lærdómsbókinni, og hafa bæði prófastar og prestar minir kvartað iðulega yfir því, hvers vegna eg í fyrra, þegar eg var vonlaus um bráða upprisu Leirgerðar, bað Símonsen um að láta prenta hana í Khöfn á sinn kostnað, og hét hann mér því. Líka beiddist eg kansellisins samþykkis til þessa, sem það hefur gefið mér. En Simonsen kom í sumar lærdóma laus. Hafði hann einna og annarra orsaka vegna ekki getað komið við að leysa þessa commission af hendi. Kaupmenn hafa að sönnu haft góð orð um að taka þetta að sér, en bæði óttast eg, að þeim kynni að fara eins og honum og þessi sök gleymast, eður og verða miður af hendi leyst en eg vildi, einkum þar hér er ekki að vænta þess ábata, sem þeir reikna sér af öðrum vörum, NB ef þeir ekki Vilja pranga um of. Nú þykir mér illt til orðs og eftirmælis, ef eftirkomendur mínir skyldu setja í annála sina: Þegar Geir var biskup, varð Ísland heiðið í annað sinn. En með nervum rerum gerendarum hjá mér er svo varið, að hann hefur ekki afl til þessa kostnaðar, sem þó er illa, því glöggt sé eg, að betur færi, ef það gæti skeð. En þar þess ekki er kostur, hef ég tekið það eina ráð að skrifa kanselliinu, að kóngur vildi lána upp á laun min N rd., eður svo mikið, sem með þyrfti, til að prenta þrjú til fjögur þúsund af barnalærdómsbókinni í Khöfn og innbinda þau þar, mót því að af þessum peningum afkvittaðist aftur árlega N rd. í launum mínum. En nú var það fyrst, að eg ekki þorði að setja summurnar til, því eg get ekki getið nærri, hvað þurfa muni, en vita þykist eg, að það muni verða drjúgt, og þess vegna þorði eg ekki heldur að tiltaka árin, eður hvað ég skyldi tilbaka borga árlega. Gjörðu nú, bezti vin, fyrir mig svo vel og taktu þessa sök að þér, ef þú sérð hana gjörlega á þenna hátt, og settu bæði summuna til í bréfið, líka til baka betalingstímann. Eg set kapitalen yrði 5-600 rbd. s.v., þá vildi eg hafa borgað þá á þremur árum, en fjórum, ef meira þarf. Annars bið ég þig að ákveða heldur frekt en lakt, því eg vildi bæði pappír og prent yrði svo gott, sem bezt eru föng til, eins og ég set til þín, hvort ekki myndi betra að planera í það minnsta nokkurn part af upplaginu, eins hvort ekki fengist í það minnsta 100 ex. á skrifpappír. J. Finsen hefur haft góð orð um að lesa correcturuna, og hef eg áður skrifað honum um það, sem mér þótti þurfa að leiðrétta í seinustu Leirárgarðaútgáfunni. Skyldi nú svo fara, að þetta allt tækist, bið ég þig sjá svo til, að bókin komist inn með skipunum í vor, nl. 500 ex. fyrir austan, adresseruð til Jóns bróður míns, og 300 fyrir vestan, adresseruð til prófasts sira Jóns Ormssonar, en hitt til mín, því Norðlendingar vitja hingað árlega. Finsen áttu að borga fyrir correcturuna þokkalega, eins og þú átt ekki að gleyma sjálfum þér og þinni fyrirhöfn. Í sömu nauð erum vér með stafrófskver, en eg þori ekki að færast meira í fang sjálfur. Kannske einhver annar vilji taka þá sök að sér. Skyldi nú svo fara, sem ekki er örvænt, að þetta allt verði til sk., þá bið ég þig að upphvetja einhvern, sem ráð hefur til, að leggja samt bókina upp og senda hingað til sölu. Þarf hann ekki að óttast að hún gangi ekki út, þó það verði ekki allt í einu, einkum ef hún er vel prentuð og pappírinn góður. Eitt ex. af barnalærdóminum, sem landfógeti hefur lofað mér, sendi eg á morgun með Christensen.

Lifðu sæll og unntu þínum

Geir Vídalín.


