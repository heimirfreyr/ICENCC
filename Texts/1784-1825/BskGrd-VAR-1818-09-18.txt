

Reykjavík, 18. sept. 1818

Nú er heldur en ekki farið að brydda á stjórnsemi amtsins móti veslings sýslum. Thorgrímsen, eg trúi nú sé enga vægð að fá framar. Suspensiónín skal vera skrifuð og á morgun á hún að dynja yfir. Dómur á svo að ganga, og guð veit, hvað seinast á að koma. Svo nú eru sorgardagar hjá mörgum, sem vorkenna þeim sem líða og líða saklausir. En þú veizt hvernig allt hangir saman og hvernig bezt verður ráðin bót á öllu, eins og þú ert það helzta athvarf, sem allir ætla uppá, er Vilja sjá þessum flokki bjargað. Konan hefir grátið fyrir assessor, biskupinn leitað allra bragða, mig og mína líka vil eg ei nefna, hverra orð lítið segja mót pligtbudet.

Fögnuður væri mér að frétta í vor lagfæring á þessari sök, því hér er víst eitthvað vægðarlítið á ferðum, sem illa situr á þeim, er syndga þráfaldlega, og byrjar þér þá ei miskunnsömum að vera þínum samþjón? En eg ætlaði ekki að predika fyrir þér í dag, því í sannleika er eg ekki upplagður til þess, og faðir vor gleymdi eg að lesa á prédikunarstólnum í dag. Allt það sem eg ætlaði og að skrifa þér með Möller er farið út í veður og vind af þessum ófriði og sorg, sem svo margir hafa að bera, t. d. biskupinn og landfógetinn, sá seinni sýnist mér einkum taka sér þetta nærri, og mínar tilfinningar, þegar eg var að skilja við þig, eru farnar eitthvað. Herrann styrki þig til að gleðja aftur veslings konu, mótlættan föður, biskupinn nl., og ef ekki saklausan, svo þó ei vondan mann, hvers höfuð yfirsjón

mun vera forsómun og ekki nákvæm regla. - Eg þarf annars ekki að tala hér um meira, því þú veizt allt betur en eg og færð fleiri bréf en þetta sama efnis langtum greinilegri og betur upplýsandi sökina. Vertu blessaður þangað til við finnumst aftur. Eg er og skal reynast þinn vin.

Á. Helgason.


