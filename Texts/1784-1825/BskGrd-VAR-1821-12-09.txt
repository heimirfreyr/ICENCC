

Breiðholti, 9. des. 1821

- - - Í stað þess að hræða fólk í Reykjavík með dómadegi í dag finn eg ráðlegt, ekki að hræða þig, heldur tefja á sínum tíma með dálitlu rugli. Eg byrja á því að segja þér frá vetrinum, það eru mestu tíðindi hér. Hann er nú orðinn ærið alvarlegur, kaföld og frost, ísing og áfreðar skiptast um og hafa gert, eg held allsstaðar jarðlaust, svo framsýnir menn eru að farga af heyjum. Hinir eru að bíða við til sólstaðanna, því þá spá hinir vongóðu bata með þeirri reservation: Batni þá ekki, mun þess lengur að bíða. - - - En svo þú hugsir ekki eg sé að skrifa þér Kirkjubæjarbréf, opinbera eg þér tilgang þessarar harðindasögu héðan í þeim tilgangi að þú, sem líklega sér eitthvað af viðlíka, skulir hugga þig við það, að þínir bræður í heiminum verða að líða hið sama. Og hvað er þó það, sem við líðum hér í samanburði við það, sem á skal hafa gengið í Norðurlandi síðan 8 vikum fyrir vetur, einkum í Eyjafirði og Norðursýslu. Því svo slæmt, sem nú er orðið hér, hefir að undanförnu verið rétt gott veður nema með köflum frosthart, 0: 13° frost, sem við köllum hér mikið fyrra part vetrar. - Svo langt um vetrarfar - nú koma litteraire tíðindi og eru þau ei löng. Hra conferensr. hefir útsent síðasta ark Klausturpóstsins fyrir þetta ár, og í eftirmála sínum látið óafgjört, hvort þessu verki yrði eftirleiðis framhaldið, þar verkið Vildi ei svara kostnaði. Býður annars hverjum sem vill forlagið, og þá sjálfur að skrifa Klausturpóstinn næsta ár. En hvað er eg að segja þér af þessu, sem víst ert búinn að fá Klausturpóstinn sjálfur. En segðu mér þá nokkuð. Hver mundi trúa því, að Klausturpósturinn hefði ei sjálfur fyrir sér, sem þeir í Skagafirði hafa gefið þann vitnisburð, að menn hér á landi þyrftu enga aðra bók en hann?

Nú dálítið af politicie, það er nú lifið mitt sú materia. Stiftamtmaður vor hefir gefið út Circulaire fyrir allt sitt amt um tómthúsfólk og giftingar, liklega til þess knúður af þeim mörgu mariager, sem hér og suður með öllum sjó hafa samizt í haust. Þetta circulaire er komið í Klausturpóstinum með inngangi og nótum, sem sanna að conferensr. er á sömu meiningu og stíftamtmaður. Eg fékk nýlega bréf frá stiftamtmanni, hvar í hann bað um registur yfir tómthúsmenn, strandsiddere, lösemænd etc. Eg hljóp til, gerði húsvitjun og innsendi registríð, og veit þó ei nema einhver lausamaður hafi undan skotizt, því þeir segjast vera sjómenn hér, sem vitið hafa, og nú veit eg ei, á hverju framvegis er von, en þykist sjá fyrir sömu vandræði og hafa verið að hindra tómthúslífið hér í sveit, eða lifa eftir Resol. af 21. júlí 1808. Það er að sönnu ekki að marka, þó mér sýnist svo, því þetta á ekki andlega að dæmast. En nú set eg fyrir þig spurningu í þessu efni: Einn giftir sig, fær það befalaða gras og öll reqvisita, er byggt út eftir 3-4 ár, hefir eignazt 2 eða 3 börn, fær ekki annað býli, er með konu sinni sveitlægur; á nú þetta allt að setjast niður, hjónin að skilja og ganga í vist, og sé enginn, sem vill taka þau í vist, - þá að setjast niður með? Þetta er nú einasta eitt dæmi, sem mér kemur í hug, og sýnist vant úr að ráða, þar sem eins stendur á með sveitarlag og hér. Af eigin reynslu þykist eg og geta um borið, að tómthúsfólk, sem er reglubundið í lifnaðarmáta og nokkur dugur í, býr í þessari sveit við betri kjör en bændur, sem eiga að heita, einkum tómthúsfólk nálægt Reykjavík, hvar til að eru fleiri orsakir, minna útsvar, hægara að fá þar vinnu en annarsstaðar etc. - Svo langur var þessi lestur. Nú kemur enn eitt: Fattigvæsenet í þessari sveit á að umskapast með nýári og steypast svo sem verður eftir því danska for landet, eg trúi af 1803. Nú skal commission stýra þeim sökum, og í henni á eg að vera, landfógeti, sýslumaður, einn borgari og hreppstjórinn, og þegar komum allir að, eitthvað munum dæma, ef ekki á hér við heldur: non bene geritur res mult. imperiis. Eg kvíði fyrir þessu starfi, þvi bæði veit eg það muni illt hér við að fást, og þar að auki er undirbúningurinn víst ekki sá bezti, skuldir á og Óvissir restansar hinumegin; þetta seinna veit eg, þvi þykir mér hið fyrra líklegt. Eg kvíði fyrir að koma inni þetta hartnær ókunnugur og ekki langsær í þvi politisk-oeconomiska. Hvort stiftamtmaður hefir fallið uppá þetta, eða það er verk borgaranna í Reykjavík, eins og fyrir mig hefir flogið, læt eg ósagt. Svo mikið er víst, að þeir eru óánægðir með landfógetann út af því, að þeir reikningar, sem hann í sumar lofaði að fá þeim til revisionar, nl. þeir yfir byudgifterne, eru ekki enn frá honum komnir, og þeir óttast kannske lengri drátt, og máske eins háskalegan reikning yfir fátækra tillög sem byudgifter. Þetta upplýsist eins og margt annað með tímanum.

Hvað hafið þið nú fyrir jólaskemmtun þar vestra? Að fara til kirkju og heyra speki sálusorgarans, sem segir, að maður eigi að segja guði sannleikann eins og hverjum öðrum? Þá held eg betra að sitja heima og taka sér postillu úr skápnum og lesa konunni eitthvað fallegt, erta hana svo dálítið og vita, hvort hún getur ekki endurgoldið í sömu mynt. Eg hefi mér til skemmtunar heima að spila svartaþétm", það er merkisspil, sem ekki tekur uppá höfuðið. Eg man ekki, hvort þú spilar nokkurntima; ef þú gerir það, þá lærðu svartapétur. Aðra skemmtun get eg ekki vísað á - og nú hætti eg. Ætli þetta sé ekki nóg, ekki betra en það er? Við kona min kveðjum ykkur bæði innilega.

Eg er ætíð þinn

Á. Helgason.


