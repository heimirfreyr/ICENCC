
<meta-info>Guðrún Skúladóttir til Gríms Jónssonar</meta-info>
<meta-date>Viðey dag 27. Aug. 1814.</meta-date>
 Elskulegi Grímur minn góður.

Hjartans ástsamlega þakka eg þér tryggð þína og elskusemi við mig, hverja ég sá óumbreytta af þínu elskulega tilskrifi í sumar meðteknu, hvað allt mig skyldar til að unna þér og óska alls góðs. Nokkuð var nú samt að þínu góða bréfi, nefnilega það var of smátt skrifað, svo eg gat ekki lesið það með gleraugunum nema með mestu langsemi, því sjón mín er farin að daprast æði mikið, svo eg varð að stauta það þrisvar þar til eg gat náð réttri meiningu orðanna. Yngismennirnir hér sögðust aldrei hafa séð jafnfallega hönd, og eg neita því ekki, þó mér þyki of smátt. Ef þú skrifar mér til oftar, þá skrifaðu stærra, heillin mín, svo eg geti lesið sjálf. Alla almennilega skrift get eg lesið enn nú. Þetta blað verður fréttalaust, því það eg heyri af því tægi gleymist mér jafnótt, svo eg þori ekki að skrifa það. því eg vil heldur ekkert skrifa í fréttum en rangfæra þær til ósanninda, lenda því fréttirnar í því að segja frá sjálfri mér, og byrja eg á því, að mér líður vel í öllu því mennirnir geta að gjört, því mínir hávelbornu húsbændur eru mér svo góð sem eg væri móðir þeirra, og allt fólkið er mér gott. Síðan viku fyrir vetur á næstliðnu hausti hef eg öngvan dag heilbrigð verið, en aldrei legið nema tvo daga, sinn í hvort sinn, alltjafnt getað borðað og unnið nokkuð, en margan dag svo verið, að ei hef komizt þrautalaust innan um Annríki, því síður lengra. Sjúkdómur minn hefur verið margslags vesöld, svo þegar ein hefur linazt af Medicamentum, sem Etadsraaden hefur gefið mér, þá hefur komið önnur. Frá því eg veiktist komst eg aldrei í kirkjuna fyrr en þann 2. júní, þá Þorlákur Loftsson giftist Sigríði Markúsdóttur, varð eg þá svo þreytt, að ei gat setið við brullaupsborðið. Hann, Þorlákur, gaf í morgungjöf 50 spesíur. Eru þau á Innra-Hólmi, hann ráðsmaður, hún forsorguð og gefin sín innivinna. Tvo sunnudaga hef eg komizt í kirkjuna og orðið þreytt af því. Þann 8. júlí, þegar gullsmiðurinn giftist systur þinni, þú komst eg ei ofan, voru þau þó saman vígð inní stofunni. Bæði brúðkaupin voru haldin svo vel af húsbændunum sem mögulegt var að fá efni til. Fólkið var fátt, matur nógur og góður, nóg romm, vín, kaffi og púns. Móðir þín vildi vera hér kyrr, og eg meinti henni væri ei bannað það, en mágur þinn og systir þín vildu endilega fá hana með sér. Talaðist það svo til milli þeirra, að hún fór með þeim, og sakna eg hennar, þó það tjái ekki. Hjá þeim er svo fallegur stofn sem hann kann að vera fyrsta ár. Þær skrifa þér allt um sína hagi og skrifa eg ekki meira um það. Næstliðna viku hef eg verið svo frísk, að eg hef komizt daglega út á blað og inn aftur hvíldar og þrautalaust, en mikið vantar mig enn uppá góða heilsu og vænti hennar ekki, því ellin bannar það. Verði sem guð vill, eg vil vera ánægð þar með. Ekki veit eg hvort eg fæ að deyja hér. Etatsraaden vildi kaupa Viðey og skrifaði út um það. Stiftamtmaður Castenschjold vill fá hana líka, og biskupinn fyrir biskupsstól. Nú kom að utan í sumar befalning að selja hana á auktion þeim sem bezt byði, en það er enn ei gjört. Stiftamtm. skrifaði Etatsraaden til og sendi með það sinn fullmegtugan, assessor B. frænda minn, og befalaði honum að flytja burt úr Viðey í næstkomandi fardögum, en hann skrifaði þar uppá, að hann flytti ei héðan fyrr en Cammerið befalaði sér það, hann kynni líka að verða hæstbjóðandi, ef hún kæmi til uppboðs. Mér sýnist ekki beinið af honum takandi. Hér er orðið aldeilis mólaust, svo hann hefur látið taka hann upp í Brautarholti, á hann þá jörð sjálfur. Í fyrra var tekinn upp mór á Laugarnesi, var hann bæði vondur og dýrkeyptur. Um stofuna og húsin tala eg ekki, þeim þarf öllum um að velta, og það kostar peninga, svo hér er ei til annars að slægjast en eggvarpsins og heyskaparins, og það sem húsbóndanum þykir mest vert, að héðan er svo skammt í Víkina.

Stiftamtmaður sigldi með Símonsen 24. þ. m. Riddari Sívertsen er seglferðugur, siglir með honum landfógeti Frydensberg með frú, börnum og tveim þjónustustúlkum, og sjö stúdentar, tuttugu alls reisandi. Petræus siglir í næstkomandi viku og með honum Etatsraadsonurinn Ólafur og fósturson hans Sveinbjörn, og son amtm. á Hvítárvöllum, Ólafur. Ólafur Hannesson frá Odda fer með Sívertsen, og Ólafur og Sigurður, synir amtm. á Möðruvöllum, sigla fyrir norðan, svo allir, sem hétu í höfuð stiftamtm. sál., ætla nú til Khafnar, nema Ólafur Björnsson situr heima. Það heyrðist í sumar, að hann ætti að sigla líka, en nú ber ekkert á því. Þykir mér miður, að hann kemst ekki í hópinn með nöfnum sínum. Hér eru nú ekki eftir af þeim þú varst hér samtíða nema Einar póstur. Ólafur Þorsteinsson og Þorleifur, Elín og Ingveldur. Bar eg þeim öllum kveðju þína, en þau öll blessuðu þig fyrir lítillætið að minnast sín og báðu mig að bera þér ástsemdar heilsan sína með óskum alls góðs. Hér gengur allt vel fram með friði og speki, forstandi og framkvæmd. Nú hef eg ei meira til, en minnist á það, sem mér er mikið hugfast. Mikla ólukku held eg það, að kóngur vor missti Noreg. Heyrzt hefur að prins Christian sé krýndur til kóngs yfir Noregi. Eg óttast að hann geti ei landinu haldið, því svo margir eru á móti honum. Ísland hefur líka illt af því, því ekkert kemur timbrið fyrr en þar er kominn fullkominn friður, en það er ómissandi lífsmeðal. Mikil svívirðing er það, ef lífið hefur verið svikið af Napoleon. Það var hugprýði hans að halda vitinu í soddan hraparlegri umbreyting. Ef þú skrifar mér til hér eftir, þá segðu frá hvort hann lifir og hvað um hann líður, og hvernig Lúðvík 18. er þokkaður í Frakklandi, líka svo hvernig norskum gengur að verja sig. Ég held að Enskir vilji loða hér við höndlunina, því hér hefur komið frá þeim í sumar bæði korn og þarflegt fleira og von á einu skipi frá þeim enn. Ein ólukka lands vors er það, að bankaseðlarnir eru orðnir ónýtir, því það voru margir, bæði meiri og minni háttar. sem áttu mikið af þeim, en ekkert að kalla af mynt. Nú taka danskir þá hér á 8 til 12 sk. hvern, svo þar sem vörurnar þrjóta til að kaupa nauðsynjarnar, þá reytast burt peningarnir, en enginn peningur kemur í skarðið, svo eg held hér verði peninga hallæri. Enginn nýi bankaseðillinn er kominn enn svo eg hafi heyrt um getið, en ekki eru þeir enn komnir á gang milli manna.

Forláttu mér þessa rauna rellu. Eg kveð þig í huganum með konu þinni og dóttur ástarkossi og óskum allskyns blessunar og farsældar. Vegni ykkur æ betur og betur, bezt þó síðast.

Þess óskar þinnar manndyggðar einlæglega elskandi vinkona

Guðrún Skúladóttir.

Viðey dag 27. Aug. 1814.

Síðan eg endaði bréfið til þín, hef eg heyrt þær fréttir, (hvort þær hafa komið skriflega eða munnlega veit eg ekki) að kóngur vor sé orðinn heilsulaus af nerve syge í öllum líkamanum og sú veiki sé orsökuð af drykkjuskap. Mun þetta vera satt? Mig dreymdi þig þrisvar sinnum aðra nótt þessa mánaðar, en hvað við töluðum saman, man eg ekkert af. Hér var messað í dag og fór eg í kirkjuna sunnud. búin innan stofu, því eg treysti mér ekki til að bera mig þangað meira klædd. Forlát og farvel.

Nú er 4. sept. 1814.
