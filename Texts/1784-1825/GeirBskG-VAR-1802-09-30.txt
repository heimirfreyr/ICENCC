Lambastöðum, 30. september 1802

Veleðla ástúðlegi vin!

Ef eg vissi, að þessi seðill hefði eins hraklegar ófarir og sá, sem eg hripaði yður í fyrra, skyldi eg heldur láta óskrifað og mitt innilegasta þakklæti fyrir bæði yðar ástríku bréf liggja kyrrt heima en að setja yður í svo stóra contribution, sem í það sinn. En í því skyni, að ekki fari ætíð eins, verð eg þó að hripa línu þessa, sem á að komast með norðurlandsskipum. Eg hef framar venju haft nokkuð að gjöra í sumar, því án þess sem stóla og skóla combinationen hefur gjört að verkum, hvar fyrir eg enn nú ekki hef út séð, eru forslagerne til skóla combinationen frá þeim herrum Stephensen og Vibe send inn til stiftamtmanns og minnar erklæringar, og mér finnst sem eitt og annað sé miður þvegið í þeim en svo vigtugt efni krafði. Þar við bætist forslag til prestakallanna forbetrunar frá próf. sira Markúsi Magnússyni, sem er gjört með athygli, en að ætlun minni mesti viðsjálsgripur. Annars er nú því meiri nauðsyn að presta kjör hér yrðu bætt, sem þrír ef ekki fjórir af þeim eru uppflosnaðir og mjög að óttast að fleiri komi á eftir. Um harðindi hér þarf eg ekki að skrifa, því eg veit, að aðrir hafa tekið það ómak af mér. Veturinn sem leið var sá harðasti yfir allt land, sem nokkur man, og líklega siðan hvítavetur. Vorið sambauð honum, svo enn nú um jónsmessu var Mosfellsheiði alls ófær fyrir snjó. Sumarið þurrt, svo hér hefur ekki verið regn yfir 3 daga. Á túnum og harðvelli hefur grasbrestur verið, víðast allt til helminga, en mýrar spruttu vel síðast, svo í Flóa og Ölvesi skal vera ágætlega heyjað, en báglega til fjalls. Haustið hefur verið gott, allt til þessa, en afli mjög lítill hér um pláss. Þar á mót fyrir norðan og vestan sá bezti síðan á leið. Mjög eru menn nú nauðstaddir með matbjörg, þar enga er að fá í kaupstöðunum. Og ekki sé eg betur en að fólksfellir muni vera hér óumflýjanlegur. Að sönnu hefur rentukammeret innsent 400 rd. (skrifa fjögurhundruð rd.), sem konunglega náðargjöf til útdeílingar á öllu landinu milli fátækustu presta og almúga, en þér getið nærri, að þetta ekki muni geta orðið öllum að miklu haldi.

Eg þakka yður af hjarta gratulationen með stiftanna combination etc., því eg veit að hún er vel meint. En jafnt sýnist mér og yður í því, að kollegia hafi ekki verið of ríf í launatillaginu, því 200 rd. sambjóða að mér finnst varla því ómaki, sem er að fást við norðurlandssakirnar. Að Hólastifti sé ekki nema IÆ af Íslandi, álit eg eins og þér að þurfi betri aðgætnis, að minnsta kosti eru þar 62 prestaköll og 102 kirkjur, en hér 126 köll og 211 kirkjur. En þetta er víst ekki það eina, sem þessir comm[issarier] hafa tekið numero rotundo. Nú í sumar var selt stólsgóssið í Húnavatns-, Skagafjarðar- og Eyjafjarðarsýslum og hljóp það, jafnvel í þessu hallæri, aldeilis ótrúanlega, nefnilega til hér um 56 þúsund rd., og er þó enn óselt allt í Þingeyjarsýslu. Á þenna hátt Vill þetta góss gjöra að ætlun minni eins stóran kapítal og hitt, sem þó var bæði betra og stærra. Einir þeir stærstu og fyrstu örðugleikar við skóla combinationen eru þeir, að húsið vantar, því vor Hólavallarskóli er nú orðinn lítt eða alls óhæfur, og sérílagi er hann farinn að snarast niður að Tjörninni.

Frá landsyfirréttinum er ekkert sérílagi nýtt. Þar eru nýlega dæmdir nokkrir sauðaþjófar í vort íslenzka tugthús, og Davíð nokkur úr Skaftafellssýslu, sem hrifsað hafði sveitarprotokoll af hreppstjórum og af sýslumanni Jóni Guðm. tilfundinn að borga hitt 3 m., er frifundinn, en sýslumaður dæmdur for rettens voldsomme tvang samt pro meliore, og þar að auki í stóran málskostnað.

Hjartanlega þakka eg yður sendinguna á Statskalenderen. Sú gjöf var mér sérdeilis kærkomin, því þetta var það eina, sem hér er inn komið, og hefur það gengið nálægt mann frá manni síðan. Í sama máta þakka eg yður innilegast alla þá hjálp og ástúð, sem þér hafið látið mínum góða Páli í té. Mér er það sönn gleði, að honum gengur vel, og hann varðveitir sinn siðprúða karakter.

Langt var frá því, elskulegi Vin, að mér á nokkurn hátt mislíkuðu tilmæli ykkar áhrærandi Stefán minn. Dyggð yðar og elsku sá eg og sé enn af tilboði yðar. Það eina, sem gjörir mér illt, er það, að eg ekki get styrkt hann eins og eg vildi, en hann á skilið, og er eg því hræddur um, að fararefni hans verði lítil. En að hindra ferð hans á nokkurn hátt, þar eð eg er viss um að hún með guðs og yðar tilsjón verður honum til góðs, skal eg aldrei gjöra. Eg játa yður að sönnu, að mér fellur þungt að missa hann, bæði vegna dugnaðar hans og ypparlega geðslags, og varla gjöri eg mér von um að fá nokkru sinni hans líka. En að því vildi eg aldrei verða fundinn að meta mitt gagn svo mikils, að það yrði honum stórkostlegur lukkuspillir. Eg hef sett þá sök að öllu í vald hans og föður hans, og hvort sem hann fer eða er, skal eg elska hann sem eitt það bezta mannsefni og mér í öllu hinn ástúðlegasta. Í vetur skal eg og sjá til, að hann lesi nokkuð af því, er þarf til 1. examens.

Frá konu minni á eg að flytja yður hjartans þakklæti fyrir sendinguna, og biður hún yður forláta, að hún ekkert skrifar í þetta sinn. Eg er með óskum allra heilla

yðar þénustuskuldb. elsk. Geir Vídalín.

Eg er búinn að lakka seðil minn til Páls. Má eg biðja yður að bera honum kveðju mína, og það með, að hann ætli mér sterkan baðkúf á höfuð mér, það er netop 24 tömmer í peripherie. En nú verð eg að mæða yður með að bestýra meðfylgandi bréfum.


