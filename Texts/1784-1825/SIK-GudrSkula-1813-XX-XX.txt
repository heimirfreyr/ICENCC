
<meta-info>Guðrún Skúladóttir til Gríms Jónssonar</meta-info>
<meta-date>1813</meta-date>
 Hjartkæri Grímur minn góður, vegni þér einn dag öðrum betur. Ástsamlega þakka eg þér elskulegt tilskrif af 23. júní, meðtekið 1. þessa nýkomna mánaðar. Gekk það fyrst austur að Hlíðarenda til systur minnar Ragnheiðar og kom, svo frá henni til mín og þar með fylgjandi hennar bréf til þín, hvert eg legg hér innan í. Sendi hún mér það til þess að eg skyldi ei skrifa það sama og hún og líka til að spara lakk. því skortur er á því eins og öðrum útlenzkum vörum. Ástarþakkir fyrir allar fréttirnar, hverjar eg dugi ekki til að betala. Byrja eg fyst á því, að eg lifi í Annríki mínu í sama stað og eg var við þolanlega heilsu og á þá beztu daga, sem eg hef átt á æfi minni. Mínir hávelbornu húsbændur hafa látið foreldra frúarinnar setjast að í Annríki hjá mér, eru þau mér til yndis og ánægju í stað systur minnar, því annars hefði eg unað mér illa. Hún sefur í rúmi systur minnar, en hann liggur í bedda undir stafnglugganum. Þau eru heilsugóð og frísk eftir sínum aldri, hann á 79. ári, en hún á 83., en hún er stokkblind, vinnur þó gott og mikið svo á sig komin. Hann er líka aldrei iðjulaus, en þegar hann hefur ei neitt að gjöra, les hann í bók. Við borðum saman daglega, en á helgum fer hann og eg ofan í stofu til borðs, en henni er þá fært. Ingveldur Þórðardóttir þjónar mér. Mér þykir ekkert að nema það, ég fékk ekki að láta Guðrúnu kerlingu mína vera kyrra í húsunum, sagði Etatsraaden, að þess væri engin þörf, því hún ætti tvo velmegandi syni, sem vildi og gæti forsorgað hana, og okkur meiri minnkun að láta hana burt þegar hún væri orðin hrumari (því hún hefur ennnú góða burði á 80. ári). Varð eg svo að láta hana fara fram að Bakka til Ingimundar sonar síns. Á hún þar svo gott sem þau geta, en hún dugir ekki til að borða fiskmatinn vegna spónamatarleysis. Eg læt hana vinna fyrir mig og legg henni nokkuð til lífsuppeldis. Svo gengur það til í heiminum, að ætíð þykir eitthvað að. Aldrei fæ eg guði né mönnum fullþakkað fyrir þá góðu daga, sem eg nýt nú, og þó svo fari, að Etatsraaden verði að flytja sig aftur burt héðan, þá vona eg að þau muni lofa mér að fylgjast með sér upp að Innra-Hólmi, því þess vegna heldur hann þar bú að hverfa þangað, ef honum liggur á. Mér fer aftur, rétt náttúrlega, árlega, bæði upp á líkamans og sinnisins krafta, og uni eg vel við það. Mitt mesta og bezta verk er það, sem eg í hægðum mínum gríp í vef minn, en nú eru að þrotum komin öll mín fallegu verkefni til þess.

Nú fer eg að skrifa þér almennar fréttir og eru þær mesta part raunarella. Allir nafnkenndir lifa, það eg veit, nema sýslumaður Lýður, prófastur síra Jón á Holti undir Eyjafjöllum, síra Benedikt Pálsson á Stað á Reykjanesi og Helga Lýðsdóttir á Húsafelli hafa burtkallazt á þessu ári. Rektor Páll Hjálmarsson mun fá Stað á Reykjanesi, en síra Brynjólfur, prestur minn, Holtið, en óvíst hver verður dómkirkjuprestur. -- Veturinn var góður að því leyti, að hann var sá frostaminnsti, sem eg man, en jarðbönn voru við og við af áfreðum. Margir urðu heylausir í vor, en missirinn á skepnum varð ei mjög mikill, því vorið var gott, og mikið gott grasár í sumar og gott veður, ýmist vott eða þurrt um sláttinn, þar til í gær, að kom norðan kuldi og snjóaði á öll fjöll og ofan í byggð sumstaðar, og nú er norðan stormur. Sit eg nú að klóra þetta í mínum vetrarbúning uppi í rúmi mínu. Hvernig sem fer hér eftir, hefur heyskapur gengið vel hingað til í sumar. Margir af almúga hafa dáið á þessu ári; fram undir 20 manneskjur urðu úti hér og hvar í vetur í áhlaupa hríðum. Varð Guðlaugur Grímsson og Þorsteinn föðurbróðir madömu Ingibjargar á Heiðarbæ fyrir þeim dauðdaga. Tveir skiptapar urðu fyrir vestan, undir Jökli, og 3 bátar á Vatnsleysuströnd og 1 á Akranesi, með 2 mönnum hver. Vestur í Snæfellssýslu fengust á land hér um bil 800 marsvín, sem margir höfðu gott af, og 100 samslags suður í Vogum eða Njarðvíkum. Átti mr. Sveinbjörn Egilsson þar land og lóð, en kóngur það hálfa, en einn fríhandlarinn hinn helminginn, fyrir vestan. Í haust fiskaðist hér á innnesjum og fram undir jól til matar og enn betur syðra. En ekki fór að fiskast til stórra gagnsmuna á vertíðinni fyrr en undir páska. Voru menn þá svo bjargþrota, að jafnótt var borðað upp það á land kom, svo þeir sem ekki áttu nema einn hlut, áttu lítið eða ekkert afgangs. Hlutarhæð varð að síðustu í meðallagi hjá þeim sem bezt gekk, en eftir jólin þar til fór að fiskast, þá hefði fjöldi manna dáið hér af hungri, á innnesjum, ef þeim hefði ei gefizt mikill skelfiskur, sem rak á flestar fjörur og fólk tók feginsamlega sér til lífs. Nokkrir tóku þang og gerðu sér þar af graut, og með þessu móti dróst lífið fram, svo fólk hefur ei dáið hungurs eða hors dauða nema fáeinir niðursetningar (og hafa húsbændur sumra þeirra verið sektaðir þar fyrir), og tveir eða þrír fátæklingar. Síðan úti var vorvertíð, hefur lítið fiskazt, og batni ekki fiskiríið í haust, þá er ei sýnilegt að fólk hér í sjóplássum haldi lífinu, því ekki fæst einn kornhnefi, hann er ei til. Riddarinn á Orion er ekki kominn enn. Hér hafa ei skip kornið nema tvö eingelsk, bæði vörulaus, og kaupm. Heinkel kom hér í Víkina, og keypti stiftamtmaður. sá nýi, að honum (mig minnir) 60 tunnur rúg fyrir fisk, tunnuna fyrir tvö skippund fisks, en hvað hún var dýrt reiknuð til peninga man eg ekki. Heinkel fór vestur á Vestfirði með vörur sínar, en hann kom hingað fyrst til ólukku manna. Hann kom með bankaforordninguna og sagði það hverjum manni. að bankaseðlamir gömlu væru svo gott sem ónýtir. Hún var að sönnu komin hér áður til landfógeta Frydensberg (minnir mig hún kæmi í bréfi með engelsku duggunni) svo sem fréttablað, en Heinkel sagði frá henni alþýðunni. Hlupu menn strax til, óskipað, að vilja þá ekki, hvorki íslenzkir né danskir, nema á 1 m. hvern rd. seðil, og jafnvel ekki sjá þá. Allt það út er betalað úr kóngsins kassa, er borgað í seðlum eins og vant er, og menn mega eiga þá og geyma, en til hvers? Biskupinn, og assessor Gröndal í körinni, sem hefur sín fullu laun, mega deyja með nógum seðlum, því enginn vill selja neitt fyrir þá. Bankaseðla commissionin er byrjuð, en ekki meina eg hún sé búin að gjöra neitt endilegt. Allir þeir handlandi eru vörulausir, en eingelskir, nefnilega konsulen, hafa haft hingað til nokkuð, sem ekki er falt nema fyrir fisk, smjör, tólg og ull eða silfurpeninga. Blaðatóbak sitt selja þeir fyrir sex pund ullar og annað að því skapi. Þeir hafa haft kaffi, indego, færi, sem nú er uppselt. Þeir látast nú vona eftir einu eða tveimur skipum frá Englandi með matvörur. Hvort þau koma, gefur tíðin að vita. Tvö skip hafa komið á Akureyri, annað með timbur og fjöru, hitt með matvörur. Heyrzt hefur að Ísijörð og sýslum. Thorlacius séu komnir fyrir austan, en eg veit ei hvort það er satt. Kaupm. Thorlacius sendi hingað í Víkina duggu sína, sem færði þeim höndlandi nokkuð af byggi, sem hann átti síðan í fyrra, handa þeim sjálfum. Etatsraaden hafði áður skrifað honum til og beðið hann að hjálpa sér, og sendi hann honum 10 tunnur af byggi. Er það betra en ekki neitt. 50 eru mennirnir. rúmlega, á báðum búunum, og rúml. 40 kýr, og líklega nóg hey fyrir þær, og verður mjólkin lífsmeðalið, en það er ei svo hjá mörgum hér við slósíðuna. Barnaskólinn á Hausastöðum er upphafinn, þar til tíðin batnar líklega, og latínuskólinn verður ei heldur haldinn í vetur vegna kornleysis, og ekkert til að kaupa með íslenzkar matvörur nema seðlarnir. Hér kom skip frá Færeyjum til að kaupa sér fisk og spyrja hér eftir peningum, sem Gilpin rændi í Færeyjum, en þeir höfðu frétt að væri komnir hingað í kóngskassanum, sem aftur var skilað frá Englandi. Hef eg heyrt, að minna hafi verið í honum þegar hann kom aftur en þá Gilpin tók hann burt. Lítið gagn sóttu Færeyingar hingað, því fiskur var ei til að selja þeim. Ég sá tvo af þeim 2. ágúst í Reykjavík. Voru þeir í mórauðum einhnepptum peysum og sauðsvörtum stuttum buxum, hnepptum neðan á klaufunum, eins og Íslands bændur voru. Það gengur aldeilis yfir mig, að peningaumbreytingin hefur aukið dýrtíðina hjá ykkur, svo lækningin, sem átti að vera, hefur aukið sjúkdóminn. -- Eg ætlaði að skrifa þér að gamni mínu, hvað sál. stiftamtmannsins sterfbú hljóp mikið, en eg get ekki gjört það með neinni vissu. Eg hef spurt sýslumann Jónas að því, og sagðist hann ei vita það, því þeir væri ekki búnir að gjöra þar á reglulega summu. Ég hef heyrt á skotspónum það hafi verið nærri því upp á 5000 rd., en sannindin veit eg ekki. Hitt veit eg, að á krossmessu í vor var hér eftir mikill matur og hey, sem kom til skipta milli erfingjanna, svo eg held að ekkert bú á landinu hafi verið svo vel birgt. -- Eg man nú ekki meira að rugla. Eg ætlaði þegar eg fór að klóra, að mér mundi duga hreina síðan, en það varð ei, hélt eg samt áfram og vorkenndi þér ekki að lesa. Ekki fæst pappírsblað. Einu gildir mig, þó þú komir til Íslands og eg verði lyga spákona, en eg vil þú hafir ekki ómak fyrir því fyrr en tíðin batnar, því það er ei nema peningatjón að gjöra hingað lystireisu og lítil ánægja að sjá og heyra vesæld vera eins og hún er nú og væntanlega verður að ári, því nú held eg að guð verði að gjöra kraftaverk, ef Íslendingar eiga að lifa við sjósíðuna og fátækir í sveitunum. En þegar almúginn er fallinn, þá fara höfðingjarnir að eiga bágt. Illa lízt mér á silfurskattinn. Það eru ekki margir, sem geta goldið hann án þess að taka sér í mein. Eg nenni nú ekki að skrifa meira. Forláttu, elsku vin, þetta blað og allt það á því er. Eg skal heita á þig, ef Orion kemur, að skrifa þér línu með því, ef eg get. Eg kveð þig minn elsku vin með elskulegri konu þinni og dóttur ykkar óskum allskyns blessunar og farsældar hér í tímanum og síðan í eilífðinni, og þar ætla eg að tala við minn góða Grím, en í millitíð er eg þinnar manndyggðar falslaus elskandi vinkona Guðrún Skúladóttir.

E. S. Þegar þú skrifar mér til, þá bið eg þig að skrifa mér einni, því svo langt er orðið á milli okkar systur minnar. Guðrún kerling mín bað mig, þá hún fann mig á sunnudaginn var, að bera þér kveðju sína. Meðan eg hef verið að skrifa, hefur verið mikið talað nærri mér og eg tekið eftir því og eg hálf ruglast af því.
