
<meta-info>Guðríður Magnúsdóttir til Finns Magnússonar</meta-info>
<meta-date>Oddgeírshólum, [haustið 1819]</meta-date>
 Hjartkæri góði bróðir!

Ennþá sezt eg niður að skrifa þér, og gefi það nú guð, að þetta bréf ei angri þig. Án alls formála kem eg nú strax til efnisins. Hingað kom í fyrra vor Stefán Pálsson frá Þingvöllum til bróður míns sáluga fyrir ráðsmann. Ást hefir hann fengið á mér, og eg á honum. Jafnvel þó ekkert væri fjær huga mínum í fyrravor og sumar en að eg nokkurntíma ætlaði eða vildi heyra honum til sem ektakona, hefir þó þekking á honum og fleiri tilfelli breytt því öðruvísi. Á aðra leið mun því hafa verið varið fyrir honum. Báða dagana, eða síðan hann hafði fyrst vit á eftir mér að taka, hefir þessi þanki næth í brjósti hans. Ekkert hefir þessi piltur að bjóða mér af því, sem hér er almennast að gáð. En hann býður mér hreinan og einlægan kærleika, máske eitthvert það saklausasta hjarta, dyggðugan þenkingarmáta, framkvæmd og dugnað til búskapar vel í betra lagi, og náttúruskynsemi. Þeirrar upplýstu var honum fyrirmunað að verða aðnjótandi, þar hann elztur systkina sinna varð að eyða ungdóms og manndóms árunum á því að smala fénu hans föður síns upp um Þingvalla hraun og fjöll, liggja á isnum á Þingvallavatni til að ná silunginum, og stutt að segja asna í torfskurði og ferðalögum og hverju, sem faðir hans þurfti með til að haldast skuldlaust við búskapinn. Ekkert kaup gat faðir hans goldið honum, en kindur lofaði hann honum að eiga í fénu, sem að mestu gengu til klæðnaðar hans, og var hann þó mikið fatalítill, þegar hann kom hingað. En 10 spesíur voru allur afgangurinn af hans nauðsynja útgiftum af ágóða hans hjá föður sínum. Þetta læt eg þig vita svo þú sjáir eg hefi hér ei heldur fyrir auð að gangast. Bróðir minn sálugi vissi, að hann hafði ást á mér, og var svo ánægður með það, að hann var honum því ástúðlegri sem hann varð þar um vissari. Það er satt, að fyrir það þennan minn elskara (því það verður hann svo lengi sem hann andar) vantar uppfræðingu af og umgengni með upplýstari og siðaðri mönnum, hefir hann ekki allt það sem minna er :í varið af því sem mitt viðkvæma hjarta girnist, en eg hefi smásmuglega aðgætt og fundið, að eg get sett þessar hans ávantanir svo algjörlega til síðu, að þó mismunur sé á uppeldi og menntun okkar, treysti eg mér til að auðsýna honum alla ást og eftirlæti. En settar munur sýnist mér að aldrei ætti að koma til yfirvegunar. Svo líkaði bróður mínum sáluga vel við hann, að hann var búinn að fá honum alla reikninga sína og öll umráð yfir skuldaskiptum við landseta sína, og lukkaðist honum að afgjöra þetta þennan stutta tíma bróður minum sáluga til ánægju. Svo mikið lærði eg af mínum óforgleymanlega ástvin og velgjörara, að eg ekki leita minnar ánægju í upphefð eða hávegum. Svo langt er frá Stefán gangist fyrir ætt minni, að hann hefir hreint út tilstaðið mér, að hann allt eins hefði elskað og ágirnzt mig, þó eg hefði verið dóttir Jóns í Krókskoti (það er bútollandi hálfþorpari hér í sveit, sem fram dregur lif sitt og sinna á hrossakjöti, en sveitin borgar fyrir hann jarðarskuldir og elur upp sum börnin), ef eg hefði að öðru verið eins og eg er. Þetta og margt annað í fari hans er rétt eins og eg vildi á kjósa. Nú er eg svo hrædd um, að móður minni góðri verði þessi þanki minn að angrí, að eg varla þori að láta hana vita það, og það hefi eg sagt Stefáni, að hvorki ekti eg hann né annan henni eða þér til angurs eða miska. Eg óttast fyrir að henni, og máske þér líka, líki þetta svo miður, að þið getið ei með ánægju tilstaðið það, jafnvel þó mér finnist, að heima eigi hjá honum og mér þessi staka: „Sem sig sjálfan metur sígóðlyndur mig einnig elskað getur eins og sjálfan sig, umgengni hans mér eykur dug, fús hans trúi eg fyrir mér fölskvalausum hug.“

Það gengur ei svo gleðilega út fyrir mér, þegar eg fer að hugsa til að gifta mig. Þú veizt hvernig það fór í fyrra sinni, og nú er því svo varið, að eg varla þori að láta nokkurn, sem eg held að vilji mér vel, vita af mínum þanka. Bróðir minn sál. gjörði mér hægra fyrir. Hann sagði mér að fyrra bragði, hvernig komið væri, faðmaði mig að sér, bað mér alls hins bezta, óskaði mér allrar ánægju. Æ, hann var mér svo góður, að þegar eg hefi stundir til að hugsa fyrir alvöru um það, hvað eg missti í honum, finn eg, að ekki annað en eilífðin fulllæknar það sár. Eg ætla ei að fara lengra fram í þetta, eg finn eg get ei talað eða skrifað mikið um það. Gæti það nú skeð, að þessi minn vilji væri ei þínum vilja móti, sér þú þá engin góð ráð til að útvega unnusta mínum (því það er hann, þó eg hafi honum ei ektaskapar orðum lofað eða lofi meðan eg veit ei, hvort það er móður okkar eða þér til styggðar) eitthvað það að styðjast við, sem bæði kynni að verða okkur til hjálpar, svo við ei þyrftum mikið að arga fyrir lífinu (hvar til að hann er farinn að lýjast, en eg er því bæði óvön og heilsutæp), og fríaði hann frá að þurfa neyðast til að takast hreppstjórn á hendur, sem honum og mér er eins mótstæðilegt. Eg nefni til, hvort þín prívat bón gæti ei heimuglega og opinberlega komið því til leiðar, að hann fengi kóngstíundirnar hér í sýslu með sömu skilmálum og bróðir minn sálugi hafði þær, eða klaustrið, sem Páll sálugi á Vatni hafði, með sömu kjörum og hann fékk það. Þvílíkt kynni og svo að fría hann frá bænda útsvari. Um bezta vilja þinn efast eg ei, en um megnið efast eg langtum meir. Eg vona og bið þú reiðist mér nú ei, því að mannkostum og hjartalagi segi eg þér það satt, að þessi maður er fullboðinn mér, og hreinn og falslaus er og verður kærleiki okkar með guðs hjálp. Bágt er að vera án nálægðar þinnar. Lifðu samt ætíð með unnustu þinni í víngan við guð og góða menn glaður og heilsugóður. Þess óskar af hjarta

þín elskandi systir

G. Magnúsdóttir. 
