

[Geir biskup til Bjarna Þorsteinssonar]

Reykjavík, 11. nóv. 1821

Eg hafði ásett mér að rita þér, ástkæri amtmaður minn, með þessu tækifæri langan pistil, og áttir þú hann skilinn fyrir þitt að vanda ágæta bréf af 28 n.l. Líka ætlaði eg að myndast við að svara publbréfum þínum undir eins. En sama kvöldið og engill þinn kom, lagðist eg rúmfastur í b. heimakomunni og er fyrst skriðinn ofan í dag, þó enn nú ónýtur til allra gerða etc.

Álftatunga varð kóngseign á þann hátt, að sýslumaður Jón sál. Arnórsson lánaði hana (eg man nú ekki af hverjum) og setti hana í pant fyrir afgiftina af Snæfellssýslu og Arnarstapa umboði, og dánarbú hans vannst ekki til skuldalúkningar. Féll jörðin kóngi, og af kopíubókum mínum sé eg, að þeir herrar, amtm. Vibe og Ól. Stephensen, hafa haft umráð yfir henni, því eg átti lengi í þrasi við þá út af kirkjukúgildunum og leigum af þeim til prestsins á Staðarhrauni. En hvað siðan hefur liðið um þessa jörð, þar um hef eg ekkert heyrt, þó er eins og mig dreymi til, að hún einhverju sinni hafi verið boðin upp á auktion. Forordning af 1789 hef eg ekki nema í bréfabók biskups Hannesar, og legg eg hér inn afskrift af henni.

Fyrir löngu varði mig þess, að þér ekki mundi dáma þegar þú sæir ofan í botninn í Ásgrimi klerki, því eg vissi, að þar var margt óhreint. Hitt hefði eg aldrei ætlað honum að vaða strax uppi með rosta og ójöfnuð við þig, meðan hann ekki þekkti þig, því þar til áleit eg hann of skynsaman og of falskan. Eg skrifa honum nú að innsenda, hvað hann þykist hafa sér til afbötunar i Knarrarkirkju skuldakröfu málinu, og get eg, að eg fái til svars, að hann sé búinn að innsenda það áður, því hann hefur fyrri skrifað mér langt þvættingsbréf um það efni, bílagt með ískyggilegum bankeseðlum, af hverjum hann þó, eftir sem mér nú skilst, vegna sinna sérdeilis orsaka hefur krafizt eins til baka. Hitt er víst, að þótt eg vildi minnka þetta útsvar og breyta mínum fyrra úrskurði, sem eg ekki hef eiginlega lyst á, þá borgar Ásgrímur samt ekki einn sk. Að gefa honum írættesættelse held eg líka tómt mál og ekki nema til að spilla pappír. Eg hef reynt það áður, og sýnist mér sem hann hafi farið dagversnandi við hverja áhrifu.

Aldeilis er eg þeirrar meiningar, að nauðsyn muni að halda Spart á við greyið Jón Ásmundsson. Eg er búinn að fá einhverja mynd af reikningi fyrir hospitalið í consept, og skal eg senda þér hann með pósti. Eg kann þér beztu þakkir, að þú vilt taka þér af því sérílagi eftirleiðis, því bæði gjörist eg nú gamall og slæmur, líka eru sýslumenn þínir sumir staðir, þó eg vilji vikja þeim eitthvað í þessum erindum, því eg hef sem þú veizt ekkert í hendi. Eins er með smápeningaskortinn hjá 055 og ykkur, nema verra sé, því hér hafa verið illir andar, sem gengið hafa á báðum endum eins og tilberar og sogið þá út.

Utanlands fréttir vil eg ekki hræra, þær standa allar í Klausturgrána og meira til. Þó verð eg að geta þess, að það hefur víst verið Tycho Brahes dagur, þegar ansögning mín um húsleiguna kom til forestilling í rentukammerinu, því eg hef sannfrétt, að eg hafi fengið náðugast afslag, og kom mér það skrattalega, þvi eg lifði í voninni um betri útreið vegna þess sem kanselliið hafði skrifað mér. En ræður fyrir ræsis auði Ripar úlfur og pípur! Eg held eg verði að ávarpa þá herra á ný og sjá, hvort þá ekki liggur betur á þeim.

Mikið vorkynni eg frú þinni þar í einsetunni, en þér minna, því þú hefur nóg félag í sýslumönnum, hreppstjórum og öðrum, sem eg veit að jagast við þig daglega. Báðum ykkur heilsar kona mín hjartanlega, og eg segi þar amen til.

Þinn

Geir Vídalín.

Leyfið að brúka annan klerk skal eg senda þér í Langa-Birni.


