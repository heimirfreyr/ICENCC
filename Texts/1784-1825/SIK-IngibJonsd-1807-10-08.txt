
<meta-info>Ingibjörg Jónsdóttir til Gríms Jónssonar</meta-info>
<meta-date>1807</meta-date>
 Alla góða daga, bróðir góður.

Þegar að ég vonarlaus ráfaði um þurra staði, kom hann, eg man ekki hvað hann á að kallast, Lærer Johnsen, og færði mér frá þér bréf og bók. Fyrir þetta hvorttveggia þakka eg þér nú af alúð, einkum bókina. Satt að segja er þetta sú eina bók, sem mig hefur lengi langað til að lesa og eiga. Eg sá hana fyrst hjá þér og svo hjá sr. Vigfúsi, en eg mæltist til að fá að sjá hana, en hann svaraði, að í bókinni væri fráráðið að lána bækur út, sem maður hefði sjálfur að láni, og lagði það til, að hún væri frá Sigurði Thorgrímsen og mundi hann víst láta hana lausa þegar að hann vissi, að eg vildi hafa hana. Ekkert er að frétta, nema að í dag voru vígðir fjórir prestar, en eg nenni ekki að nafngreina þá, en samt hét einn síra Sölvi frá Hólum, einn síra Gunnlaugur frá Hlíðarenda og hinir voru Högni Stephansson og Þórður Halldórsson. Þú þekkir þá ekki. Þrír eiga að vera undirtyllur, en Sölvi er vígður til Hofstaða í Skagafjarðarsýslu. Fyrrum sýslumaður Finnur Iónsson hefur nú látið sitt líf í einhverju vatnsfalli í Skagafjarðarsýslu. Doktor og prófessor O. Loppesen kemur nú og þakkar þér munnlega fyrir öll tilskrifin. Sagt er að tvær gangi nú ávaxtarsamar eftir Ólaf; um þá einu er víst, eg trúi eg hafi sagt þér það. Um hina geng eg eftir lausu rykti. Ef það skyldi satt, þá er það hans fimmta. Ólag er, ef að hann verður ekki föðurlandsins Sómi. Madame Þóra Davíðsen kom nýlega niður með frískan son; hann heitir Arnór. Faðir hans liggur nú í þagnargildi. -- Vel vissi eg af sálmunum: Sælir minn frægi -- og andsvarinu, en eg vildi ekki segja frá þeim seinni. Fyrst eru í honum þær grófustu skammir, sem eg hef heyrt, og þar til er einn viss maður sneiddur í honum, sem eg hef gott við að virða, og því þagði eg. Þykir þér eg ekki nógu vel heima í áttunda boðorðinu? Nóg fékk séra Vigfús fyrir að snúa þessum fáráðling frá villu hans vegar. Þó fékk bróðir minn sr. Hjörtur meira fyrir að umsnúa Bjarna heitnum. Þú segist hafa fordom for aðallygi, en eg þykist vita það muni hafa undantekning. Sr. Vigfús ætlar að fara að búa í vor á Heiðarbæ. Ekki heyrist, að kona hans sé neitt vansköpuð ennþá. Strax sem sr. Hjörtur kom frá Khöfn og lagðist sjúkur í Reykjavík, hafði það rykti gosið upp, að hann væri franskur. Eg heyrði þetta ekki þá strax. því eg lá veik um það bil, en líklega hefur fólk fallið frá þeim þanka þegar sr. H. kom á fætur. Eg sá hann þá, og þá var hann ólíkur að sjá þeim, sem svo eru veikir. Andlit hans var hvítt og heilt og hálsinn svo langt sem eg sá, málfarið aldeilis almennilegt, og gangur hans sýndi, að undirlífið var heilt. Skyldi maður nokkuð segja, þá gekk hann með æði mikilli viðhöfn. Greifi vor og okkar góði biskup, sem þá voru báðir í Reykjavík, hafa víst heyrt þetta og hafa getað vitað sannleikann.

Hafa þeir haft þetta að engu, þegar sá fyrri skömmu eftir það veitir honum prestakall, að sönnu ekki Stafholt, en það er nú það sama. Gilsbakkasóknarfólk voru eins vel manneskjur. Því víst var það umþenkingarefni að láta einn mann, sem var undirkastaður svo smitandi og viðbjóðslegum sjúkdómi, forrétta prestsembætti, -- og svo lætur okkar góði biskup stjúpson sinn Torfa fara með sr. Hjörti til kennslu og líður, að hann svæfi hjá sr. Hjörti, og reynslan sýnir, að það var óhætt, og þetta finnst mér bevís fyrir, að þetta muni ofhermt. Sr. Hjörtur fór svo austur og Torfi með. Svo leið veturinn af og allt lá í þagnargildi. En um páskana rak skr. sr. Hjört, eða réttar sagt póstskipið, suður á land. Hann var ríðandi að Arnarbaeli og gekk svo yfir heiðina og alveg með hraðri ferð að Reykjavík, fór svo austur með enn hraðari ferð, og þetta hefur líklega veikt brjóst ekki þolað. Strax á hæla sr. H. marséraði Loppesen austur og spjó, hvar sem hann kom, út því rykti, að sr. Hjörtur væri yfirfallinn af fr . . . Í þessu bili leggst H. ennþá veikur, og nú gekk allt fjöllum hærra. Allir hættu við, og þar talaðist ekki um annað á bæjum. Skikkanleg stúlka, sem þjónaði honum veikindin af, kvað þverneita að hann sé svo veikur, sem sagt er, og eg hef talað við mann, sem sá sr. H., þegar að hann fyrst fór að dragast ofan, og segist hann ekkert soddan hafa á honum séð, hann hafi verið rólegur og glaður, verið heill svo langt sem sást og gengið rösklega. Mikið get eg vorkenni honum, stakkels manni, hvað sem í þessu er. Hlæðu nú ekki að mér, því mitt ástand hefur gert mig viðkvæma og jafnvel skárri á móti náunga mínum en eg hefði annars verið. Donnar höfðu það mest til merkis, að sr. H. spýtti vatni, og sögðu hann væri að tyggja eitur. Slétt engan vilja hef eg til að ljúga sæmdum upp á sr. Hjört og sízt að þér, því ekki lízt mér vel á hann. Þó er hann nú þolanlegri en áður en hann sigldi, það er að segja, ef þetta er lygi, sem eg enn hef fulla trú um, en sannmæla á hann að njóta. Hefði hann annars lifað óordentlega, hefði hann máske spillt heilsu sinni viðlíka og eg þykist skilja um einn vissan þar. Þó vil eg varla geta þess til, að Kjöbenhavns Damer hafi í et ubevogtet öjelolik komið honum sr. H. til að gleyma, hvað falleg dygð kyskhed er, især for præster, og þó segir húsbóndi minn: Einu sinni kann maður að taka feil og forresten vera ein brav mann. -- Eg skal segja þér það, þykir þér von eg trúi öllu, sem sagt er? Það góða rykti hefur ennþá komið við mig, en eg ætlaði að verða fyrri til að segja þér þetta, en þú skildir mig þá ekki, eins og þú líklega manst ennþá, nefnilega að eg skrifaði þér með póstskipi 1806, að mér væri borið á brýn, að við S. Thorgr. værum æði góðir vinir. Þetta hefur nú lengi verið almennilegt rykti og eg hef fengið það og fæ enn í dag framan í hjá stærri og smærri, eg tala ekki um stiftamtmann, sem sjaldan þagnar á þessu, og eg fæ ei svarað honum einu orði til þúsund. Eg stóð fyrst fast í móti og forsvaraði okkur það sem töjið trekti, en gat ekkert útrétt, fékk þung og særandi orð, en viss um beggja okkar sakleysi, leið eg þetta róleg, og nú ætíð, þegar hann bryddir á þessu, þegi eg sem steinn, eg vil heldur svigurmæli hans ein en hvorttveggja. Með að þræta útrétta eg ekkert, því það er orðið svo almennilegt. Fleiri málsmetandi menn, sem eg ekki vil nafngreina, hafa kastað mér því sama í nasir. Drottinn veit eg get ei að þessu gjört. S. heldur ekki, því hann hefur verið svo forsigtugur sem nokkrum manni er mögulegt. Eg vil til dæmis segja þér eina sögu. Fyrsta haustið, sem þú varst í Höfn, sendir þú mér kassa með þremur vínflöskum. Skipið kom sem vant er í Hafnarfjörð, og S. hirti svo kassann þar og sendi hann hér inneftir með bréfi til Madame Guðrúnar með hans veiæruverðugheitum kapelláninum á Þingvöllum. Húsbóndi minn komst að þessu, og eg var svo höfleg að bjóðast til að yfirláta honum flöskurnar. Hann uppástóð þá strax í mín opin eyru, að flöskurnar væru foræring til mín frá Thorgr., og þá sárnaði mér. Ég reif svo part úr bréfi þínu og sýndi honum, og enn bleif hann við sína meining og enn og svo brígslaði mér oft um þær sömu flöskur, nema það varð ei af kaupinu, skal eg segja þér. Vigfús prestur hefur víst verið orsök í þessu, því það fór ekki fleiri á milli, og hefur nú þótzt hafa okkar elskov í höndunum og ekki viljað sleppa þessu tækifæri að uppofra okkur báðum, því S. var þá ekki undir náðinni, eg nefni mig ekki, sem ætíð er undir lögmálinu og reiðinnar barn. En svo svertir hann varla S., að allir heilskyggnir sjái ekki það afstand, sem er milli hans og Fúsa prests. -- Mér fellur þetta ei svo illa mín vegna, eg á svo ekki uppreisnar von, en mér gjörir það illt S. vegna, því honum kann að falla það illa, því sárt þykir mér, að eg skuli verða S. til meins, þó eg geti ekki að því gjört. -- Þú trúir mér nú síður minn bezti af miða þeim, sem eg lagði inn í eitt bréf til þín í sumar. Af miða þeim gazt þú séð, að eg hafði góða þanka um S., og af þeim sama þanka er eg enn og roðna víst aldrei fyrir að kalla S. mannval í eins og allra eyru. -- En þú hugsar máske, að elskov komi mér til að hrósa S. svo, en þú tekur feil. -- Nei, þú mátt trúa mér til þess, eg get haft góða þanka um þá, sem eru eins vænir og S., án þess að vera forlíbt, eða hvað kynni S. að sjá girnilegt á mér? Þú veizt þó, minn bezti, að eg hef ekkert það til að bera, sem anbefalar þær flestu, að eg er fátæk að kalla vita allir, hef ekki fríðleik til að bera og kort sagt ekki neitt, er flón, af því eg hef mín beztu framfarar ár verið þar, sem eg hef litla siðsemi lært, er orðin heilsulítil af kulda og svo framvegis. Nei, þú mátt trúa mér, S. veit þetta og líka það, að hann alls staðar getur gjört betra valg. Það er svo vert og skert, að við sjáustum aldrei að kalla. Hér kemur hann ekki. Eg kem í Rvík svo sem einu sinni eða mest tvisvar á ári og er þar stundarkorn, sé S. þá stundum af hendingu og stundum ekki. Tilhugalíf er þetta í skárra lagi. Já, það er satt, einu sinni skömmu eftir að þú fórst fór eg til S. með bréf frá móður minni, sem hann átti að koma á framfæri til þín. Kannske þar af hafi komið þessi stóri kálfur. -- Alltsvo án víðari orðlengingar, þessi agtverðuga Donna af Rvík hefur skrifað til Hafnar, hrein ósannindi, það er ekkert meinguð með minnsta sannleika, -- en viss um að þú trúir mér segi [eg] þér hreint út, að við S. höfum enn nú ekkert orð talað um soddan sakir, því síður meir. Upp á þann sannleika vil eg deyja. Líklega fáum Við og svo að endingu hjá fólki þá æru að hafa svikið hvort annað. Þú mátt nú afsaka S., mig ekki, því eg verð ekki svartari en svört. Þér leiðist sem von er að lesa alla þessa runu, en eg gat ei haft það styttra, ef eg átti að koma við atriðisorðin. Allt þetta hefur S. heyrt, og held eg hann berist karlmannlega af. Kannske hann gildi einu, þó þetta skyggi á hitt annað, ef það er þá nema innbyrling, eg trúi varla neinu héðan af. Æ, og fer nú að hressa mig upp og dusta samvizkuna, mér [er] ekki vanþörf á. Þú segir eg hafi gleymt að athuga, þegar eg hafi ráðlagt þér að sperra upp hattinn og fara til jómfrú G E D, hann Egil, onei, það er ekki satt, því hans vegna gjörði eg það, eða hvað ber á honum þegar hann er dauður, og það eru menjar hans, sem maður kynni að taka í betraktning. Nú hef eg séð jómfrú G., en ekki segi eg þér, hvernig mér lizt á hana. Eg vil ekki æra þig núna, þú munt þurfa á öllu að halda, ef eg get rétt til. Eg skal nú ekki spara að erta þig upp. Ennfremur segir þú, að mig dreymi að Sigr, frá Mosfelli sé falleg, en sýnist mér hún það, þó er hún ekki guðdómleg eins og einn viss maður kvað segja um stúlkurnar í Höfn, og svei mér ef eg ætlaði til að hún skyldi inntaka þína hjartans festing, að hún væri falleg, sagði eg í öllu öðru skyni. Nei, í alvöru, minn einasti, enn fullkomnari og betri vildi eg hún væri, sem loksins inntekur þig, þá Sigríður sé vel. Þú segir hún sé viðlíka og Ólöf í Engey. En væri eg strákur, þá inntæki Ólöf mig fyrr en bæði G. B. D. og Sigríður. En og svo Ólöf ætlar nú snart að giftast Pétri í Skildinganesi. -- Eg tvíla, að Valgerður sé orsök í, að sundur dró með sr. Hjörti og henni, og hann ekki heldur, eg trúi faðir hans og fleiri, jafnvel sýslumaður Vigfús. En að sr. H. hafi trúlofast mörgum, eða svo eg ýki ekki, þremur, það held eg sé viðlíka satt og um trúlofun okkar S., og hef það eftir gagnkunnugum, þó ei vinum sr. H. -- Þú segir eg segi um Jústitsr., að vinur sé hann vina sinna, og get eg nú engu þar til svarað nema því, að ef það er ógjörandi að hanga í bókstafnum í sjálfri biblíunni, þá er það þó enn verra að gjöra það í mínu ósamanhangandi slúðri, sem eg læt vaða strax sem það dettur í þankann, af því eg veit, að góðfús lesari á í hlut. -- Í bréfi þínu segir þú, að þú hafir séð það á bréfi mínu, að eg sé glöð og kát, en nógan tíma hef eg þess á milli að hugsa út í ástand mitt, þó eg væri hress á meðan eg er að skjalla við þig. En það skal eg nú, segja þér, að lítið var mér gefið um þolinmæðisprédikun þína, þó eg taki hana vel af þér. Eg get ei að því gjört, þó mig langi til að komast í betri stað, en ekki tala eg um það við marga og ætla að þegja þangað til eg fæ eitthvert antakanlegt tækifæri að losast, þó eg ekki geti neitað, að eg hafi æði sterka lyst til að kveðja klaustrið og öll þess kvíildi. Samt munu fleiri þénustur vanskilegar, þar ekki er framar að leita hjá vorum góða biskupi, hans kringumstæður eru svo. -- Eitt gott skal eg segja þér, trúin er mér nú ætíð góð eða betri en fyrri; þó hann sé stundum stirður, er enginn þar í orsök nema hans eigin útúrdúrar, því þó hann haldi frekt upp á Sigríði, þá spillir hún ekki fyrir mér. Eg lífi í góðri eining með Sigríði, því ekkert gjörir hún á hluta minn. en ekki stríði [eg] að fyrra bragði. Verst þykir mér kuldinn og ónæðið, því ekki má eg oft um frjálst höfuð strjúka, og þó eg vilji gjöra verk minnar hlálegu köllunar eftir bezta viti, þá finnst mér að launin í orði, því heldur verki, varla samsvara því. En þó á eg betra en á meðan sr. Vigfús og mín góða stallsystir madama I. sátu uppi. En þetta hefur allt góða vegi. Þegar eg finn þig, þá skjöllum við saman og eg fæ þá góða stund í millum og lifi svo gott sem eg kann í millitíð. -- Já, þegar hann sr. Vigfús gifti sig í sumar, þá sendi hann mér spesíu með madame Ragnheiði, þegar hann var farinn. Sú skuld stendur enn, mad. R. mátti eg ei gjöra afturreka. Eg hef nú þess ver ekkert passandi að senda þessum klerki til baka, en er lítið fyrir að vera þessum pilti skuldbundin. -- Eg legg hér inn anvisning frá móður minni, [sem] hún fékk hjá húsbónda mínum, þú sér hvað hún segir. Hún ætlaði að senda hana með póstskipi í vor, en sá sig um hönd og gjörði það nú. Hún er óviss um, að póstskip nái þér. -- Dauðinn tók yngri son býfógeta vors. Ekki skrifa eg Björgu. Þú verður að heilsa henni og ljúga mér einhverju til friðar. Eg hef ekkert með hana meir. Ég sé hún vill ekki móðurmálið. Dönsku er eg varla svo vaxin, að eg vilji gjöra þetta fyrir B., eg þekki líka hennar vanalega bréfaskáp, nefnilega kokkhúsborðið. -- Nú fer eg að biðja þín. Gjörðu svo vel að koma fyrir mig innlögðu bréfi til Þorleifs á framfæri sem fyrst, elskan mín, láttu þetta ekki bregðast, eg hef lofað því upp á þig, eg skal í staðinn koma á framfæri svo mörgum bréfum sem vilt. Þorleifur er líklega á Hospítalinu, ef ekki þar, þá veit Jústitsraaden af honum. Móðir mín biður þig að færa sér vænan svartan silkiklút, þegar þú kemur. Hún lofar að betala. Ég ætla að skrifa þér með póstskipi upp á von og óvon. S. ráðstafi því þangað sem honum sýnist. Fólkið biður að heilsa þér, Auðun, Grímur frændi og fleiri. Eg brýt svo af með óskum beztu og -- já, eg óska þér nú gleðilegs nýjárs 1808, því ekki held eg Knudsen komi fyrr. Kveð þig svo í anda og sannleika og er meðan lífið endist þín heittelskandi I. J.

Byrjað þann 7., endað þann 8. október 1807.
