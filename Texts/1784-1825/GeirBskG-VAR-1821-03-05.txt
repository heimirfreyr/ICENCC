

Reykjavík, 5. marz 1821

Til að taka mér litla hvíld eftir annað arg, gríp eg nú gamla tannstöngul minn til að hripa þér, ástkærasti vin, eina línu. Eg hefði að sönnu átt að gefa mér betra tóm til þess, en eg er orðinn með skriftir mínar eins og oftar nokkuð naumt fyrir Skagatána, og í þeim dögunum, sem eg ætlaði mér til að hripa prívatseðla mína, kom norðanpóstur svo úttroðinn af bréfum eins og útblásinn skötumagi, þar að auk express undan Jökli, legion af vermönnum með fleiru og fleiru. Þó var verstur af þeim b. kapitulstaxtinn úr Vesturamtinu, sem stiftamtmaður gjörði mér þá æru að lofa mér að hröngla saman. - Nú hef eg enga jerimiade frá Suðurlandi, sumar bezta, heyföng góð og mikil, vetur samboðinn því, þegar eg undantek þorrann, sem var rosasamur í frekara lagi. Haustafli allgóður, en sjaldgæft, og hefur hér fiskazt rétt vel ætíð þegar róið hefur verið, og nú dável í tvo til þrjá daga. Það sem af er góunni hefur verið bezta vetrarveður. Dauða tel eg enga nema amtmann Stefán á Hvanneyri. Varð hann flestum harmdauður og lengi mun eg sakna hans. Stiftamtmaður vor hefur tekið að sér Vesturamtið til allra umráða. Hina aðra deos minorum gentium, sem dauðinn hefur tekið, tel eg ekki. Söm er heppnin yfir þeim löndum þínum Skaftfellingum eins og vant er, og held eg þú seinast hafir kennt þeim bæn Anholtsbúa. Þar rak fyrir skemmstu skip hlaðið með timbur, manna og mastralaust. Nokkru áður rak annað undir Eyjafjöllum, kom frá Kanada, átti heima í Skotlandi, líka svo hlaðið með timbur. Varð mannbjörg, en skipið braut i spón. Málaferli engin sérleg nema nokkrar þjófasakir og smákrit undan jökli.

Vel er það, að mötumál Hólapresta er komið í þínar hendur, og skil eg það á þig, að þú, áður en þú skilst við, annaðhvort leysir, höggvir eða þá nagir í sundur þenna hnút, sem verður eilífur annars. Með hverri ferð, sem kemur að norðan, jamla og jarma klerkar við mig, og þykist eg nú skilja á þeim, að þeir ætla, að mig vanti dug að fylgja þeirra máli.

Ekki þykir mér þú matvandur, bezti vin, þegar þú heldur, að sá nýi matricul sé ætur eins og hann nú er. Hitt játa eg, að ef góðir, grannskyggnir menn löguðu hann, kynni hann að verða sluprandi. En hvar færðu duglega, ráðvanda og óviðriðna menn til þess? Eg sé kammerinu þykir mikið fyrir að annullera verk, sem það hefur kostað svo miklu uppá. En því bjó það þá ekki betur um hnútana í fyrstu?

Nei, að forsvara kapitulstaxtana bið eg annan að taka að sér en mig. Mér hefur oft komið í hug, þegar eg hef verið að streitast og sveitast við þá, saga, sem sýslumaður Koefoed sagði Mitchell okkar einhverju sinni á þessa leið: Kýr átti að bera kálfi í Mosfellssveit, kálfurinn rak út höfuðið, baulaði, sneri inn aftur, og er ekki séður síðan.

Milli stiftamtmanns míns og mín fer allt í bezta lagi, en fátt er enn nú á milli Norðra og mín, eins og hann er stöðugur við sinn gamla vana að erta presta mína. Hef eg enn nú tvær illsakir þaðan að kippa í lag, ef eg get og mér vinnst dugur og aldur til þess.

Síðan ansögning mín í fyrra ekki beit, byrja eg nú á nýjan hátt og bið kansellíið að gefa mér húsleigu peninga síðan eg kom hingað, og vænti eg að hún verði ekki illa álitin, því hér þykist eg hafa mikið til míns máls, en verst er, að ef koll. skyldu bænheyra mig í þessu, koma þessir peningar mér ekki til svo góðra nota sem eg vildi, og það, eftir sem eg ætla, ann mér, því þessir peningar hefðu verið mér tvöfaldir, ef eg hefði fengið þá strax útborgaða og keyptar fyrir þá nauðsynjar mínar, því nú er fjárhag mínum svo varið, að eg ekkert get eða má anvísa til að innkaupa til nauðsynja minna, en eg þekki allt of vel alla þá labyrinter, sem soddan ansögníng hlýtur að ganga í gegnum fyrr en hún verður bænheyrð. Fengi eg vissa von um bænheyrslu, mundi kannske riddari B. Sivertsen hlaupa undir bagga í þessu efni, þegar hann hefði jafn vissa von um borgun.

Frá Hnausabjarna hef eg það seinast frétt, að hann lifir rétt kærlega með kærustu sinni, og þarf hann varla kóngs leyfi til þess. Þú skalt varla trúa hvað fastar  friheten er tekin að setja hér á vissum stöðum. Eins hvað skjótt vorir bakverkir læknast. Cætera coram.

Lifðu ævinlega blessaður og

unntu þínum vini

Geir Vídalín.


