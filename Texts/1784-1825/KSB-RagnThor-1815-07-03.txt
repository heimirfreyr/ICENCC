
<meta-info>Ragnheiður Þórarinsdóttir til Gríms Jónssonar</meta-info>
<meta-date>3. júlí 1815</meta-date>
  Elskulegi góðkunningi!

Tilskrif þitt elskulegt af 24. apríl síðastliðins þakka eg mikið hjartanlega og játa mína grófa yfirsjón í því, að ekkert bréf hefir frá mér fengið næstliðið ár, hvað -eg bið og treysti þú munir mér það forláta. Þú skrifaðir mér með Eyrarbakkaskipi, en eg ætlaði að vinna frómt og skrifa þér með því aftur, en bréfið var ekki lukkusælla en það, skipið lagði út um morguninn, en bréfið kom um kveldið. Fékk eg það svo austur að Hlíðarenda og sendi það assessor frænda mínum suður í Reykjavík, ef þar kynni eitthvert skip ófarið. En eg hefi ei fundið frænda minn síðan, svo eg veit ekkert, hvað um það hefir orðið. Eg lifi g. l. sæmilega frisk, utan það sem mín gamla gigt er alltaf að áreita mig á hverjum degi, og mér fer magnlega aftur að geta rólað, af kyrrsetum, því á síðustu árum mínum í Viðey hafði eg mátulega hræringu. Eg sé sæmilega enn, en ei gat eg sjálf lesið bréf þitt. Steinunn mín las mér það. En það var mikið magurt, svo ei gat eg boðið bróður mínum að lesa það. Það er alleinasta fyrir hans skuld, að eg vil fá bréf frá þér, ef eg lifi, og láttu það nú vera fréttafrótt. En þú fær það ei betalað af mér, af því þú þekkir ekkert til hér austur frá. Eitt get eg sagt þér. I Vestmannaeyjum reri áttræðingur í vetur til fiskjar og 12 menn á. Þú þekkir fyrrum sýslumann að nafninu, hr. jón Thorleifsson landskrifara son og Guðmund sál. hálfbróður hans, og stúdent Arnþór Guðmundsson, er lærði i Reykjavíkurskóla, þessir allir reru á skipinu og gjörði stórveður og þeir komu ekki aftur. Skipið rak klofið eftir endilöngu austur í Mýrdal í Vík, þar Cirurgus Poulsen býr. Þú þekkir alla þessa 3, sem eg nefni. Guðmundur sál átti heima suður á Álftanesi. Að hann skyldi nú fara að rekast austur að deyja, það er nokkuð undarlegt. Eins og Vidöe minn sál., hann langaði margt ár inn í sitt föðurland að deyja. Arnþór sál. uppihélt lífinu svo sem vinnumaður hjá Magnúsi Bergmann, sem var í Reykjavík, en nú í þrjú ár frihöndlari fyrir Petræus í Vestmannaeyjum. Sýslumaður jón skildi eftir konu sína með þremur börnum, hafði í Pension 30 dali, og var samt búinn að pantsetja það eigulegasta úr búi sínu og fatnaðinn bezta konu sinnar. Guðmundur og Arnþór voru ógiftir. - Ekki hefir sr. Vigfús á Heiðarbæ fengið enn brauð, þó hann hafi sótt oft og oft. Heyrt hefi eg, að sálazt hafi í vetur sr. Þorsteinn Sveinbjörnsson á Hlíðarfæti, og Gunnar sonur hans er óvígður og ógiftur enn. Þær skrifa þér allt þetta, systir þín elskuleg, hún er nú á Gufunesi, og Guðrún mín í Viðey. Það er þá ekki annað en biðja þig forláts á línum þessum, ef getur nú lesið þær, sagði annar, og kveðja þig mikið hjartanlega með elskulegustu konu þinni og litlu dóttur. Eg ætla að vona, að hún muni nú vera búin að gefa þér einn eða tvo drengi, og þá þakkar þú henni fyrir, því alltíð á kvenfólkið að fá þakklæti fyrir drengbarnið, en karlmennirnir stúlkubörnin. Þú kannt við Spaugið og forlát mér það. Lifðu svo farsæll sem unnt er í þessum heimi. Þess óskar kerlingin

R. Thorarensdóttir. 
