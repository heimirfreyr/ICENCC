

Reykjavík, 1. sept. 1816

Þegar eg hripaði þér seinast, var eg vonlaus um öll sunnanlands skip, því fréttin sagði þá, að bæði Eyrarbakka skip væru sigld eða seglbúin. Nú frétti eg, að annað þeirra hafi orðið seint til að komast út í það sinn, og tek því það ráð að senda austur þangað það sem eg átti eftir af publiqve bréfum, jafnvel þótt eg sé nokkurn veginn viss um, að þau og eg verðum strandarglópar. Meðal þeirra er hér með sub sigillo volanti fylgjandi svar mitt uppá skammabréf hjartans herrans. Gjörðu mér nú enn einu sinni þá ástúð og lestu það í gegnum, og ef þér sýnist það ekki mega passera í þessu formi, þá gefðu mér annað. Torfi frændi skrifar það hreint, en eg vona þú getir enn nú myndað nafn mitt, sem eg hér með heilaglega heimila þér. Enn nú er amtmaður Thorarensen að erta klerka mína norður þar. Einn er mér sagt, að hann sé að sækja fyrir krimin falsi, en eg veit ekkert hvernig á þeirri sök stendur, eins og seinasta frétt sagði, að klerkur væri dauður. Hann (amtm.) hvað nú vera orðinn mér svo gramur, að hann sortnar í framan, ef hann heyrir mig nefndan. Sira Þórarinn í Múla, bróðir assessors Gröndals, er sagður dauður. Eg má ekki meira! Kveðju guðs og

Geirs.


