Bessastöðum, 23. ág. 1818.

Hjartkæri góði bróðir!

HAFÐU góða þökk fyrir bréf þín með
Sívertsens jagt og Finsen -~ að ógleymdum sendingum frá þér, sem komu í för secretaria Thorst. og hverra andvirði nú Þorgr. sendir þér með Thorst. Það sem eg var að kvabba á þér um var allt í bezta máta, og hefði eg ekki getað valið betur sjálf, þó eg hefði verið við höndina, og gjafverð er á því í samanburði við prísa hér í höndlun. -- Héðan af Ísa-fróni er lítið að frétta. Hér var í vetur fiskirí mikið gott og í Hafnarfirði landburður, sem menn kalla, en sífelldur óþurrkur skemmdi töluvert af fiski þar og í Njarðvíkum. Ofan á það bættist nú, að fiskur er nú helmingi verr tekinn en í fyrra, allt svo ekki meiri eftirleifar eftir þetta góða fiskiár en þó það hefði verið í minna meðallagi. Saltfiskur hefur verið í betri pris, en fáir sem engir hafa getað saltað, því salt hefur ekki verið að fá, þó það hafi verið fyrirliggjandi hér í vissum höndlunarhúsum. Grasvöxtur var sumstaðar í betra meðallagi og eins víða verri. En dæmalaus óþurrkur hefur gengið sífellt síðan Sláttur byrj aðist. Alla hundadagana hefur komið einn þurrkdagur. Komi nú ekki bráðum þerrir, verður hér dauði og grófur fellir strax í haust af skepnum, og oftast hefur fólksdauði komið á eftir, og lítil hjálparvon mun í kaupstöðum til láns 'handa aumingjum, sem mikið er til af. Hér um bil helming af heyi okkar höfum við fengið lítið skemmt, og eru þó flestir verr komnir, sem töluvert áttu af heyi. Eftir sem eg kemst næst, held eg að við höfum fengið nægilegt af korni, og skuldalitil held eg að við verðum nú bráðum, enda er nú varast að kaupa óþarfa, og ennþá er þó að mestu áfengið kaffi og sykur, sem hér þarf töluvert af. -- Það sem nú eykur mér mest hugsýki er að taka móti skólapiltum, sem þeir herrar, assessor BTh. og biskup, hafa látið verða æði marga. Það er ótrúlegt, hvað margt stríð stendur af komu þeirra, og er ekki von, að ókunnugur geti getið þessu nærri. Annars kann ég þó hér vel við mig, hvað annað snertir. - Fáir hafa dáið hér nafnkenndir, það eg man, nema Markús prestur á Mosfelli og madame Sigríður Stephans'dóttir á Espihóli fyrir norðan. Hún var systir stiftamtmanns sál St[ephensens] og móðir margra höfðingja hér (þeirra Þórarinssona). - Eg þarf nú ekki að skrifa þér margt, því eg veit að Thorst. leiðir þig í allan sannleika. Að kærasta assessors Thorarensens hafi nú fyrir stuttu sagt honum upp, trúi eg sé víst. Hvort hún gengur í sjálfa sig enn er englunum dulið. Landfógeta Thorgrimsen segja þeir nú lofaðan jómfrú Sigríði Vídalín. Núna held eg hann [hafi] rankað við sér og breytt verðugt skynsemi sinni, því ætíð hefur jómfrú V[ídalín] haft orð fyrir að vera ágæt stúlka. Ég held, að verr hafi verið látið um ástand landfógeta en það hefur verið í raun réttri. Eg er hrædd um, að sýslumaður vor sé í ljótri klípu. Eg er hrædd um, að Reykjavík hafi ekki verið góður bústaður fyrir þá.-

Þú segist hafa sótt um amtmannsembætti og vera vonarlaus um að fá það, og er þetta vonarleysi meiri skaði fyrir mig en þig. Þú heldur að ætt hin mikla fái óvild á þér fyrir dirfsku þessa að sækja. Mér sýnist það ætti að liggja þér í léttu rúmi. Þú segir líka, að þeir muni hlæja þig út, fyrst þér hafi ekki lukkazt þitt fyrirtæki. En eitthvað munu þeir hafa brallað, góðu herrar, einhverntíma, sem, ef það kæmi fyrir ljósið, ekki yrði öllu heiðarlegra en það, þó þú beiddír um embætti, sem þú gazt forréttað með öfnuði og eins mikilli ráðvendni og sumir þeirra sín ~ og viss er eg um, ef þeir lifa lengi hér eftir, þá gefa þeir sjálfir heiminum eitthvert frekara hlátursefni en þú gafst þeim með þessu -~ og er þá tími til að launa þeim lj ósahaldið. En hefðir þú hnossið hlotið, ef eg á að komast svo að orði, er eg hrædd um, að óvild þeirra hefði orðið þitt lóð, því ekki hafa st[iftamtmenn] hér kafnað í vinsældum þeirra nú um hríð, og heyg hef eg af, að rígur þessi fylgi sætinu og máske manninum líka, meðan menn ná til hans. - Landsmenn okkar aðrir held eg hefði tekið móti þér með opnum örmum. Þann sannleika máttu ekki efa, og ekki hefði það síður orðið eftir assessors Thorarensens hörðu stjórn, v- þó við höfum enn lítið af henni að segja. -Má eg af reynslu vita, að þeir stóru eru ekki ætíð lengi [að] snúa við á sér hettunni, þegar þeim ræður svo við að horfa, en ekki höfum við enn þurft að fagna st[iftamtmanns] Castensk[íölds] burtför. Illa er, ef við enn hreppum st[iftamtmann], sem gjörir kjör vor verri en þau nú eru, ef það er annars mögulegt. Og þá förum við víst héðan burtu, ef svo verður. Grunar mig af ástandinu, að sumir embættismenn í Reykjavík verði saddir lífdaganna, þegar þetta ár er úti. Það er eins og þeir verði helzt fyrir skakkaföllum. ~ Litlu stelpur mínar eru frískar, en sú yngri er þó efnilegri hvað líkamann snertir. Kristín er lítil vexti, en lagleg og mikið geðgóð, og eg held hún verði gáfuð. Þó hef eg nú ekki neitt gott vit á því. Ég held hún verði snotur í andliti. Hún talar nú nokkuð og hleypur um allt fyrir löngu. Eg held eg sendi þér seðil með Sivertsen, sem bráðum verður ferðugur. Eg legg hér inn nokkuð upp í úraðgjörðina, en það er þó ekki nóg. Síðar mun eg senda þér kveðju mína. Lifðu alla tíma vel. Þinnar bróðurdyggðar heittelskandi systir

Ingibjörg Jónsdóttir.


